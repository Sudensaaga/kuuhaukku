---
layout: artikkeli-kuvapalkilla
menu: muuta
permalink: jaden-muistokirjoitus
otsikko: Jade forever

linkin-pikkukuva: jade/jadeicon.jpg
linkin-teksti: Muistokirjoitus Kuuhaukun aidolle jalokivelle, Jadelle

sivukuvat:
    - jade/jade1.jpg
    - jade/jade2.jpg
--- 
      ![jade forever](jade/jade3.jpg)

Kirjoitin tämän kirjoituksen heti Jaden lähdön jälkeen, mutta se 
tulee vasta nyt uusille kotisivuille. Asia ei kuitenkaan vanhene...

\*Jade 28.2.2004-18.11.2016\*
				
Olen pitkittänyt Jaden muistokirjoituksen kirjoittamista, koska silloin on myönnettävä tapahtunut tapahtuneeksi.
Olen itkenyt sen vuoksi niin paljon, että nyt pienen pinnan saanutta haavaa ei jaksaisi avata. Mutta olen tämän sille 
velkaa, vaikka nytkin itken tätä kirjoittaessani.

Jouduin hyvästelemään Jaden perjantaina 18.11. Aamulla soitin uudelleen 
ensimmäisen  käynnin jälkeen lääkärille, koska olin huolissani siitä, että 
sen maha oli nesteisen turvonnut  alkuoireiden, oksentelun ja syömättömyyden, 
lisäksi. Mietin, että sillä oli mahdollisesti romahtanut jokin elin edellisenä 
keskiviikkona todetun rajun äkillisen haimatulehduksen lisäksi, vaikka se oli 
saanut kaikki mahdolliset lääkkeet, ja että sillä siinä tapauksessa ei ole enää 
toivoa ja loppuaika olisi vain sille kärsimystä. Se oli niin urhea lähtiessämme 
illalla lääkärille, että vielä laittoi etukäpälät auton takaluukkuun ja yritti hypätä 
autoon. Sehän ei enää ollut kolmeen päivään jaloillaan kuin nostettaessa ylös, jolloin 
se käveli hitaasta ja voimattomasti. Olin yrittänyt kaksi päivää ensimmäisen lääkärikäynnin 
jälkeen syöttää ja juottaa sitä, kokeillut kaikki houkuttimet että ruoka maistuisi, 
tiputtanut siihen itse lisää nestettä jne., mutta lukuun ottamatta juomista ja väkisin 
suuhun laitettua recover-ruokaa ja nutriplus geeliä, en saanut sitä syömään mitään. Ja 
olin itkenyt sen turkkiin monta kyyneltä, sillä jo edellisenä päivänä tuntui, että nämä 
ovat jäähyväiset.
							
Lääkäri ultrasi sen ja totesi, ettei ollut ikinä nähnyt mitään sellaista. 
Jaden vatsa oli mielettömän täynnä nestettä, joka oli kuin erillisissä isoissa 
onkaloissa ja nesteessä liikkui edestakaisin hiukkasia. Jade ei reagoinut edes 
punktoimiseen ja ruiskussa neste oli veren ja kellertävän nesteen sekoitusta. 
Lääkäri sanoi, että sillä oli jotain muutakin kuin haimatulehdus, ehkä syöpä, 
ja ettei se luultavasti olisi elänyt edes viikonloppua. Myöhemmin hän kertoi 
toisen eläinlääkärin epäilleen paisetta maksassa. Kauheinta oli eläinlääkärin 
todetessa, että se on nukutettava, kun se yhtäkkiä katsoi aivan terävänä ylöspäin 
maatessaan pää maassa; se oli jotenkin tosi tietoinen loppuun asti toisin kuin monet, 
jotka ovat jo matkalla, vaikka vielä hengissä. Se kuitenkin nukkui nopeasti jo 
rauhoitukseen, voimat olivat niin lopussa. Itkin sen kuonoon ja toistin, miten 
rakas ja hyvä koira se oli minulle ollut. Ainoa, mikä siinä tilanteessa oli hyvä 
asia, oli se, että päätin viedä sen uudelleen lääkäriin ennen viikonloppua, ettei 
se enää kärsinyt turhaan. Juuri sen tiedon takia halusinkin ultran, että jos jotain 
oleellista on vikana vatsassa, niin ei enää ole toivoa ja sen ei tarvitse kärsiä.

Tiedätte, miten se tuska kourii sydäntä. Jade oli niin elinvoimainen ja hieno koira, ja aivan 
kuten rakas Enkelinikin, veti vielä valjakossa pari viikkoa sitten 4 km matkan vaivatta. Mutta 
siihenhän ei koskaan ole valmistautunut, miettii, mitä kaikkea olisi vielä voinut tehdä enemmän 
loppuaikoina, jos vain olisi tiennyt. Loppuajan vietin tietenkin tiiviisti sen luona ja koetin 
itse olla reipas, ettei Jade vaistoaisi, että pelkäsin sen jo antaneen periksi. Tietenkin se 
lopultakin tiesi, että olin tekoreipas, että oikeasti vain itketti koko ajan. Välillä oli pakko 
olla muuallakin, kun sattui niin paljon nähdä niin hienon ja uljaan ja rakkaan koirani vain makaavan voimattomana.

Jade oli kauneimpia koiria, mitä minulla on ollut, oikea jalokivi nimensä mukaan, 
ja erityinen tietysti kontaktinhalussaan ihmiseen. Erikoinen. Ja kaikkien huomaama ja 
haluama. Ei ihme, että se studiokuvattiin erääseen koirakirjaankin. Se vain parani 
vanhetessaan ja oli mielestäni kauneimmillaan juuri nyt, ennen pois lähtöään. Käydessäni 
sen kanssa tottelevaisuuskoulutuksessa ohjaajat sanoivat, että siitä saisi vaivatta 
parin viikon treenillä kisakoiran, se oli niin lahjakas. Muistan, kuinka se pienenä 
pentuna Troikasissa oli ainoa mustavalkoinen pentu, ihan minun näköinen koira olemukseltaan. 
Siitä tuli jopa niin näköiseni, että sille tuli silmiin minun katse. Vaikea selittää, 
mutta se on vain joillakin eläimilläni, ei kaikilla. Kai kyse on jostain sielujen yhdentymisestä. 
Nyt tuntuu, että osa itsestä on katkaistu ja poissa.
 
Nyt ajattelen vain, että kunpa saisin halata sitä vielä elävänä. Tämä kaikki tuli vielä 
niin äkkiä, vielä edellisenä sunnuntaina Jade oli täysin oma itsensä. Taas intuitioni oli 
oikeassa. Mieleeni tuli ajatus noin paria viikkoa, viikkoa aiemmin, että milloinhan Jade 
lähtee, eläisipä ainakin 15-vuotiaaksi ja että aikanaan on tosi vaikea luopua siitä. 
Ihan kuin olisin tiennyt.

Tunnen Jaden lähelläni, ja kuten rakas Enkelinikin pysyi vierelläni vuoden ajan maan 
päältä lähtönsä jälkeen, niin uskon, että myös Jade pysyy luonani, kunnes olen valmis 
päästämään irti. Enkä tietenkään kokonaan milloinkaan, Jaden muisto tulee aina olemaan 
yksi kirkkaimpia.

<br> 
Jaana, Jaden(kin) oma ihminen
