---
layout: artikkeli
menu: muuta
permalink: kuuhaukun-kennelin-historia
kolme-esiin-otsikko: Historia 40 v
kolme-esiin-teksti: '40 vuotta Old Line ® siperianhuskyja, Kuuhaukun kennelin 
    historiasta: "Elämäni siperianhuskyjen parissa alkoi vuonna 1978 kun hankin..."'
kolme-esiin-kuva: oldlinehistoria.jpg

otsikko: 40 vuotta Old Line® siperianhuskyja -
    Kuuhaukun® kennelin historiaa
iso-kuva: historia/historiaotsikko2.jpg
iso-kuva-sokeille: Jaana ja valjakko
---
				
Elämäni siperianhuskyjen parissa alkoi vuonna 1978 kun hankin ensimmäisen siperianhuskyni 
Roady Ratiritirallan, Readyn. Kiinnostus siperianhuskeihin juontui lähinnä niiden 
esteettisyydestä sekä valjakkoajon harrastusmahdollisuudesta, sillä olin puuhastellut 
hevosten kanssa pienestä pitäen; valjakkoajo oli samantyyppistä harrastusta, liikkumista 
eläinten kanssa luonnossa. Ready eli lemmikkikoiran arvostettua elämää ja kuten tavallista 
tuohon aikaan oli, ei ensimmäisen koiran kohdalla ollut suunnitelmissakaan aloittaa koirankasvatusta. 
Siperianhuskyjen kasvattajaksi ajauduin avioliiton myötä tavatessani Mauri Sirenin, tuohon aikaan 
rekikilpailuissa menestyvän koiraharrastajan. Hänen vanhempansa omistivat Äijänsuon kennelin, 
jossa myös asui Readyni isä, SF MVA Äijänsuon Tantintin. Kennelimme nimeksi tuli Kuuhaukun 
kennel ajatuksena, että siperianhuskyt ulvovat kuutamolla.  Alkutaipaleella Ready yllätti 
meidät vahinkopentueella FIN MVA Äijänsuon Tantintinin kanssa. Tuosta ensimmäisestä pentueesta 
1980 syntyi 3 hienoa pentua, joista upea hiekanvärinen PMV-83 Kuuhaukun Major menestyi näyttelykehissä.

Äijänsuon kennelissä oli kasvatettu siperianhuskyja vuodesta 1970, siis vain 
5 vuotta sen jälkeen kun ensimmäinen siperianhusky oli saapunut Suomeen. Kun 
Äijänsuon kennel lopetteli siperianhuskyjen parissa 80-luvun alussa, koirat 
siirtyivät Kuuhaukun kenneliin.

Eri narttuja oli jalostuspohjana useita. Ensimmäinen pentue syntyi FIN MVA SE 
MVA v-86 Roady Ratiritirallalle, josta muodostuikin Kuuhaukun kennelin kantanarttu. 
Muita narttuja olivat Roady Wow, sisarukset Äijänsuon Tanturi ja Äijänsuon Tantatoke 
sekä Anira. Roady Wown linja loppui kahden pentueen jälkeen. Samoin Maktan ja Tantatoken 
linja loppui yhteen pentueeseen. 1982 syntynyt Anira vaikuttaa yhä Kuuhaukun sukutauluissa 
Rascalin (Kuuhaukun Ikuinen Rakkaus) kautta ja Äijänsuon Tanturi vaikuttaa Rustyn 
(V-97 V-98 Kuuhaukun Ikijään Punapeto) kautta Lumi-linjassa.

Pääosin jalostustyö pohjautuu siis kuitenkin varsinaiseen kantanarttuuni FIN & 
SE, PMV-86 MVA Roady Ratiritirallaan eli Readyyn. Sen parhaita ja vahvaa narttulinjaa 
eteenpäin vieviä jälkeläisiä olivat narttulinjassa Kuuhaukun Poutapilvi - EUV-91 K. 
Kesäyönunelma - K. Nokkela Noppa - V-97 V-98 K. Ikijään Punapeto - V-01 V-02 K. Luminan Uni - K. 
Jääprinsessa (Lumi-linja) sekä Kuuhaukun Reissumies, jonka jälkeläinen K. Ikuinen 
Rakkaus vaikuttaa melko suurella osuudella Kuuhaukun sukutauluissa. Readysta lähti 
myös Enkeli-linja eroten omaksi linjakseen ja siinä vaikuttivat Kuuhaukun Hattara 
(Enkelin emä) ja K. Fakiiri. Kuuhaukun Mustaa Samettia oli Enkelin upea urospentu 
ja sen yksi merkittävä jälkeläinen oli K. Teräs-Teddy Scillan yhdistelmissä sekä 
K. Hallava Hauva. K. Aamun Enkeli (Tojonin sisko) on jatkanut Enkeli-linjaa Säihkyvä 
Serafi - Pain in the Neck - Onnettaren Oodi (Tojonin pentu) -linjassa. Enkeli-linja 
on jatkunut myös Kuuhaukun Tina-Typykän (Teräs-Teddyn sisko) jälkeläisillä K. 
Sydäntensärkijä - K. Leijonan Sydän - K. Kyllä Hippulat vinkuu ja Suuria Tunteita 
(Sydäntensärkijän veljen) jälkeläisessä K. Viaton Valkyyria.

Kantauroksia, jotka jatkuvat Kuuhaukun suvuissa yhä olivat Äijänsuon Natsehre, 
C.I.B POHJ MVA Mekusaks Coppercornix, Snow-Igloo's Vilpine Red Vip ja Snow Igloo's 
Mahonki-Manu sekä tietenkin jo edellä mainittu hieno hiekanvaalea uros ja johtajakoira 
FIN MVA Äijänsuon Tantintin, joka jatkuu linjoissa Readyn kautta. 

Jalostuksellisesti vaikuttavimpia tuontiuroksia ovat olleet mm. Dakota 
(Fjiorlund's Northern-Tok), Panda (Siberkirk's Ancient Times Hero) ja Jade 
(Troika's Pow Wow). 
Uusin tulokas Kuuhaukun kennelissä on kanadalainen Oakridgelane´s Keetukka Yukon, 
joka on tiettävästi enää ainoa suvultaan puhdas old line muualla kuin Kuuhaukun 
tai Troika´s kennelissä. Olen kiitollinen Oakridge/Keetukka-kennelien omistajille 
Laurielle ja Shelleylle Tobi-Macista, jolla on kunnioitettu paikka laumassamme!

Jalostustyöni on siis koko ajan perustunut uusiin tuonteihin ja tuontikoirien 
kautta geenipohjan laajentamiseen.

Ilahduttavaa on, että monta kertaa on useampi sukupolvi ja sukulaiset ottaneet 
minulta koiria, silloin tulee tunne, että on suoriutunut kasvatustyöstä kasvatinomistajia 
tyydyttävällä tavalla. Olen kiitollinen kaikista teistä ihanista kasvatinomistajistani, 
joita olen saanut suurenmoisten old line-koirieni ansiosta ja joista niin useasta on 
tullut minulle myös tosihyviä ja jo vuosikymmenien uskollisia ystäviä. Ilman teitä elämä olisi paljon kurjempaa! 

<h2>Unohtumattomia koirapersoonia</h2>

Ready, ensimmäinen siperianhuskyni, oli mitä viehättävin koirapersoona. Pienenä 
se sai lisänimen Velmu Vierusilmä, koska se osasi lumota ihmiset vinolla, viehkeällä 
katseellaan. Se on ainoa koira, jonka tiedän nauttineen näyttelyistä ja siitä että se 
sai olla keskipiste; tämä tehosi myös tuomareihin, joille se keimaili. Ready oli aina 
innokas vetäjä valjakossa. Kun se oli pieni, niin erään kerran froteesukkani oli häviksissä 
muutaman päivän. Ready käyttäytyi aivan normaalisti ja viimein oksensi sukan kakanmuotoisena 
parin päivän kuluttua. Mieleenpainuva ja traaginen episodi alkuvaiheilta oli osoitus huskyn 
metsästysvietistä, kun Ready pääsi karkuun ja pisteli poskeensa lemmikkiankkani, Iineksen ja 
Akun. Kun sain sen kiinni, se oksensi lintuparat kokonaisina. Siinä sitten isot itkut itkettiin, 
mutta siitäkin selvittiin. Ja opin sen, että kaikki "saalistettavat" lemmikit piti pitää kunnon 
aidan takana.

Dakota oli mitä aurinkoisin herrasmies! Se ei ymmärtänyt pahasta mitään eikä koskaan 
esim. ollut millään lailla tappelunhaluinen muille uroksille. Siltä koirani ovat perineet 
etutassuilla "tepsuttelun", kun se oli innoissaan ja malttamaton. Uskon, että sitä saankin 
osaksi kiittää Enkelin ainutlaatuisesta luonteesta. Se leikki vielä 16-vuotiaana ruokkiessani 
koiria ja säilytti elämänilonsa loppuun asti.

Rumba (Kuuhaukun Rakas Riivaaja) oli yksi huomattavista Kuuhaukun koirapersoonista. 
Se toimi lastenvahtina pikkupennuille, jotka liukuivat liukumäkeä sen selässä, ja se 
asettui aina varovasti maahan pentujen leikitettäväksi. Sen luonne oli 150 %! Tojon 
(K. Mustaa Samettia) jatkoi ansiokkaasti sen lastenvahti-uraa.

<center>
<img src="images/historia/rumbajas.jpg"/><br>
Rumba rakasti niin ihmis- kuin koiralapsiakin
</center>
<br>

Hauva (amerikkalaisittain Howard) oli kennelimme "julkkis". Se oli nimittäin 
ainoa perheenjäsenistämme, joka oli käynyt Hollywoodissa! Se oli ehdolla päärooliin "Seikkailu 
etelänavalla"-elokuvaan, Carol Dixon myi sen ja Trumanin, joka näyttelee 
elokuvassa, eläinkouluttajille. Hauva päätyi kuitenkin Kuuhaukkuun ja rooliin otettiin 
Lumihauvojen Demon. Ihmettelin pitkän aikaa, miksi Hauva kiskoo pääliinasta muita koiria,
kun olimme lähdössä vetämään. Tajusin jossain vaiheessa, että sille oli opetettu Hollywoodissa 
tämä temppu; koirat nimittäin kiskoivat miehen jäistä köydestä vetäen. Hauva oli lempeä 
herrasmies, josta kaikki pitivät. Se jouduttiin nukuttamaan 14-vuotiaana ja se on 
haudattu läheiselle eläinten hautausmaalle. Hautakivessä on pieni kertomus Hauvan 
elämästä. Sen seurana lepää 13-vuotiaana nukutettu rakastettu Scillani (K. Jääprinsessa) 
sekä ihana Icon.
 
<center><img src="images/historia/hauva.jpg"/></center>
<br>
<center><img src="images/historia/hauvahauta.jpg"/>&nbsp;&nbsp;<img src="images/historia/iconhauta.jpg"/>&nbsp;&nbsp;<img src="images/historia/scillahauta.jpg"/></center>
<br>

Icon, menestyksekäs niin näyttely- kuin kilpaurilla (siitä oma juttunsa sivuilla), 
oli kennelin ilopilleri. Se oli aina iloinen ja leikkisä vanhoilla päivilläänkin jatkaen 
isänsä Rascalin (Kuuhaukun Ikuinen Rakkaus) hienoa luonnetta.
 
<center>
<img src="images/historia/icon-2.jpg"/><br>
Icon 12-vuotiaana
</center>
<br>

Rakkaasta Enkelistäni onkin oma tarinansa näillä sivuilla eikä se muutoin esittelyä 
kaipaa. Enkeli jää elämään old line® -koirien kaikkein hohdokkaimpana ja muistettavimpana yksilönä.


<h2>Rekeilymuistoja</h2>

Siperianhuskyharrastukseni alkutaipaleelta muistan, kun olimme kisoissa Maurin 
kanssa, kuinka voitin alokasluokan. Huvittavaa tapauksessa oli, että kilpalinjan 
henkilöt, jotka järjestivät kisan, kyselivät minulta todella tarkkaan reitistä, 
koska epäilivät minun oikaisseen (näin ei ollut). Onhan se tietenkin mahdottomuus, 
että old linet voittavat kilpailun, vaikka vain alokasluokan. Toisissa kisoissa Mauri 
oli toinen koiriemme ollessa ainoita old lineja eikä kukaan onnitellut tms. , eiväthän 
old linet voineet/"saaneet" pärjätä kilpalinjaisille.

Yksi valovoimaisin muisto on, kun olimme Lapissa kisojen retkeilyluokassa ajamassa 
(aikaa ei otettu, vaan vain nautittiin ajamisesta yhdessä), ja tulimme tunturin 
varjoisalta puolelta aurinkoiselle puolelle. Minulle on piirtynyt mieleen, kuinka "sukelsimme" 
auringon valoon hämärästä. Tauolla juotiin nokipannukahvit.

Jokavuotinen merkkitapahtuma oli Tärendön kisat Ruotsissa. Tärendö oli aivan 
pieni kylä aivan Suomen ja Ruotsin rajan lähellä Haaparannasta ylöspäin käsivarren 
tuntumassa. Kilpailut olivat suuri tapahtuma pienessä kylässä, aivan kuten oli All 
Alaska Sweeptakes Nomen kylässä. Oli hienoa, kun asukkaat ottivat kilpailijat koteihinsa 
yöpymään ja kohtelivat ystävinä. Niihin kisoihin oli aina mukava lähteä, vaikka erään 
kerran joku oli tullut kilpailemaan sairailla koirilla ja toimme yhdeksään jäljellä 
olevaan tanskandogin pentuumme corona-ripuliviruksen, mikä olikin isompi juttu. 
Onneksi ne kaikki selvisivät.

Erään kerran lähdimme Maurin kanssa ajamaan Nummelassa 10 km:n lenkkiä. Alkuvaiheessa 
reen kaari meni kaatuessa rikki ja jäi koomisesti Maurin käteen. Koirat jatkoivat yksin 
matkaa ja lähdimme kiireesti hakemaan autoa. Ajoimme koko reitin läpi löytämättä koiria. 
Olin varma, että ne olivat jääneet kiinni liinoista jonnekin. Yllätys oli, kun tulimme 
kotiin, kun koko valjakko odotti tarhassa! Koirat olivat juosseet koko lenkin yksin kotiin asti.

Kuutamoajelut säilyvät kirkkaina muistoina. Kovana pakkasyönä lähdimme ajamaan 
yön tullen kuutamossa. Koirat olivat selvästi kuuhulluja ja juoksivat täysillä 
eteenpäin välittämättä mistään muusta. Tunnelma oli epätodellinen, kun saattoi 
nähdä kuin päivällä kuun kelmeässä valossa.

Ajotyyliin kuului varsinkin taipaleen alussa lento yli kivien ja kantojen. Jos 
koirat päättivät lähteä esim. liinoja korjatessa tai muussa sellaisessa tilanteessa 
ennen kuin pääsi takaisin jalaksille, saattoi joutua raahautumaan vatsallaan epätasaisessa 
maastossa; silloin ei mustelmilta vältytty.

Minulla on vieläkin Maurin saarnesta tehty kevyt, kokonaan sidottu kilpareki, 
jota nimitän "Nimbukseksi" Harry Potterin luudan mukaan. Eräs muisto siitä on, kun 
ajoin kovalla pakkasella huippuajassa tavallisen lenkkimme, ja reki vain lensi 
eteenpäin koirien laukatessa koko matkan, kun kerrankin oli old linelle tarpeeksi kylmä sää.

SPY-86 ry on old line® -rekikoirien oma yhdistys, jonka päämääränä on old line -koirien säilyttäminen. Sen talvitapahtumat ovat olleet mukavia tilaisuuksia ajaa yhdessä usealla 
valjakolla. Hienointa on se, ettei kilpailla "veren maku suussa", vaan vain nautitaan 
ja annetaan koirien nauttia. Vahinko, että talvet ovat vuosi vuodelta vähälumisempia. 
On todella sydäntä elähdyttävää nähdä, miten koirat nauttivat juostessaan lumella 
valjakossa. Tietenkin koirani vetävät viikoittain muutoin "kuivaharjoittelussa".


<h2>Omaehtoista eläinsuojelua</h2>

Asuessani jonkin aikaa Helsingissä kahden huskyni kanssa olin mukana kissojen 
rescue-toiminnassa. Minulla oli kiinniotetuille villikissoille oma huone asunnossani, 
niitä kesytettiin jne. Usea niistä jäi minulle kun muutin maalle.

Alkuaikoina otin eri tilanteissa parikin koiraa, staffin ja monirotuisen, mukaani 
eläinlääkärin jonosta, kun omistaja oli viemässä niitä lopetettavaksi ja etsin niille 
kodin. Olen tehnyt pari kertaa eläinsuojeluilmoituksen, kun kasvattejani on laiminlyöty 
törkeästi ja ottanut ne tietenkin itselleni etsien uuden kodin (paitsi Rascalin ja Pipsan 
pidin itse, 9- ja 11-vuotiaita koiria ei kukaan olisi huolinut, olin vain niin onnellinen 
kun sain ne siitä kauheasta safarikennelistä pois ja ne olivat säästyneet lopetukselta 
toisin kuin 30 muuta nälkiintynyttä koiraa). Tunnen vastuuni kasvateistani ja siksi 
minulla on sopimuksessa, että etsin niille uuden kodin, jos niistä halutaan luopua. 
Suru on aina suuri, jos tietää, ettei kasvatti ole kunnon hoidossa, siinä menettää yöunia.

Onnellinen ja ihmeellinen tapaus oli, kun olin muutama vuosi sitten Arizonassa 
intiaanireservaattiin tutustumassa navajo-intiaanin opastuksella. Sain pelastettua 
sieltä kuoleman rajamailla olevan nälkiintyneen, suloisen koiran, jonka näin Chinleyn 
näköalapaikalla. Otin heti kotiin palattuani yhteyttä eläinsuojelujärjestöön ja lähetin 
kuvan koirasta ja pyysin, että työntekijät menisivät etsimään koiraa. Ihmeekseni he 
löysivät sen ja sillä oli parissa viikossa koti. Pisteet intiaanien suhteen kyllä 
laskivat tuolla matkalla, kun kuulin, että he ottavat koiranpentuja ja hylkäävät ne 
noin vuoden ikäisenä. Intiaanireservaatissa on kuulemma kymmeniätuhansia hylättyjä 
koiria, ei niinkään ylevää toimintaa alkuperäiskansalta.




<h2>Kuuhaukku julkisuudessa</h2>

Asuessani Nummelassa kasvatustyön alkutaipaleella meistä tehtiin televisio-ohjelma. 
Minua haastateltiin ja koiria ja muita eläimiä kuvattiin ja lopuksi ajoin viiden koiran 
valjakolla Hiidenveden jäällä. Minua haastateltiin myös Messukeskuksen näyttelyssä 
Sohvanvaltaajat-ohjelmaan, kun, aika epätavallista ainakin siihen aikaan, koirani Ready 
ja Resu olivat ROP ja VSP samassa näyttelyssä.

Aivan alussa, kun Mauri tuli kuvioihin, hänen kilpavaljakkoaan käytettiin Kalevalasta 
kertovan Rauta-aika -elokuvan filmauksissa. Ne esittivät Pohjolan kylän "rakkeja". 
Tietenkin ne piti sutata kuralla, joka oli minun hommani. Oli kevät ja koirat oli 
laitettu kiinnipitoketjuun viimeisten lumien päälle. Hinkkasin kuraa poskiin ja kylkiin, 
kun olin päässyt viimeiseen eli seitsemänteen koiraan, vilkaisin ensimmäisiä; ne hohtivat 
puhtauttaan pyyhittyään likaa hylkivän turkkinsa lumenrieppeisiin. Old linet ovat 
todella "silittämättä siistejä".

Viimeisin tv-ohjelma tehtiin Venäjän ja Ukrainan televisioon kesällä 2014. Tv-ryhmä 
oli kuullut, että kennelini oli arvostettu ja vanha kennel. Kuvausryhmä vietti päivän 
luonani ja sen jäsenet kovasti ihastuivat old line-koiriini. Päivän lopussa ajoimme 
mönkijällä 8 koiran valjakolla. Kuvausryhmä oli tyytyväinen otoksiinsa ja ohjelma 
näytettiin syksyllä sekä Venäjällä että Ukrainassa.

<center>
<img src="images/historia/kuvausryhma.jpg"/><br>
Kuvausryhmää sekä kasvatinomistajani (edessä) ja minä kesäkuussa 2014
</center>
<br>

Lehtijuttuja on myös ollut kymmeniä tämän pitkän kasvatustyön aikana, ja useissa koirakirjoissa on 
ollut kuvia Kuuhaukun koirista. Yksi kirja, suomessa tehty Siperianhusky, on tehty jopa melkein pelkästään 
Kuuhaukun koirista kuvien puolesta, tuolloinkin kuvaaja vietti päivän Kuuhaukussa koiria kuvaten.

<center>
<img src="images/historia/kirjoja.jpg"/><br>
</center>
<br>

Näissä kaikissa koirakirjoissa on Kuuhaukun koirien kuvia siperianhusky-rodun kohdalla, 
Siperianhusky-kirjan kuvat (etualalla) on kuvattu miltei kokonaan kotonani Kuuhaukun koirista.

Mainittakoon, että "julkkis-Hauvan" ja edellä mainittujen lisäksi uusin tuontini Tobi-Mac 
esiintyi "reality-ohjelmassa", joka kuvattiin Kanadassa, mutta esitti Siperian elämää (se siitä "realitysta"...).

<h2>Nykyisyys ja tulevaisuus</h2>

Pitkään siperianhuskien kasvatustyössä vaikuttaneena jossain vaiheessa tulee aika myös luopua. 
Vaikka se aika ei ole vielä, niin joitakin vuosia sitten pyysin Laura Kinnusta 
liittymään kennelnimeeni mahdollisena kasvatustyön jatkajana.
Laura on älykäs ja asioista selvää ottava nuori nainen, ja hänellä on/on ollut kolme Kuuhaukun koiraa.
Kuuhaukun kennel ® on nyt siis meidän molempien nimissä, vaikka koirani ovatkin edelleen fyysisesti minun luonani ja minun koiriani. Mainittakoon, että sen lisäksi että old line on rekisteröity tavaramerkki vuodesta 2015 lähtien, myös Kuuhaukun kennel rekisteröitiin tavaramerkiksi alkuvuodesta 2016. Kukaan ei siis saa mainostaa näillä tai niihin viittaavilla nimillä koiriaan.

**Sopimusrikkoja ja muuta mielipahaa**

En tiedä, pitäisikö olla ylpeä siitä, että jotkut haluavat jäljitellä työtäni,
mutta kasvatustyöni on saanut aikaan myös epämiellyttäviä ilmiöitä yhdistyksen 
(SPY ry, old line ® -koirien oma yhdistys) ulkopuolella teetettyjen pentueiden
muodossa. Pennut ovat tietenkin silloin myös jalostusvaatimusten ulkopuolella 
niitä tehneiden henkilöiden tietämättä (tai välittämättä) 
juurikaan mitään koirien taustoista. Old line ®-pennut ovat haluttuja eikä voi 
olla ajattelematta, että juuri se on pääsyy innokkuuteen teetellä pentuja panostamatta 
itse omaan linjaan tai ideaan jalostuksen päämääristä; jos pennut jäisivät käsiin, 
innostus tuskin olisi tätä luokkaa. Itse en ole vain hankkinut yhden kennelin koiria 
tai niiden jälkeläisiä. Tämä jäljittely huipentuu siihen, että useat henkilöistä ei
edes itse osaa keksiä nimiä koirilleen, vaan antavat nimiä, jotka ovat suoraan joko 
koirieni lempinimiä tai kennelnimiä tai hyvin paljon samanlaisia. En tiedä, mihin 
nämä henkilöt tällaisella pyrkivät (sekoittamaan asiasta tietämättömiä tai vain 
kiusantekoon?), mutta kummalliselta tuollainen toiminta näyttää. En ole nähnyt  
moista ilmiötä missään muussa rodussa (täytyy kai olla ylpeä, kun niin monella 
koiralla on keksimäni nimi ja nämä henkilöt haluavat muistaa päivittäin minun koiriani). 
Kun aloitin kasvattamisen, niin silloin yleensä kasvattajat antoivat pentuenimet aakkosten 
mukaan, minä aloitin tuolloin teema-systeemin ja nyt se on yleistä. On myös huvittavaa 
lukea eräänkin aloittelevan kennelin kotisivuilta aivan samoja lauseita, kuin Kuuhaukun 
kotisivuilla on esim. koirien ajamisesta ja jalostusperiaatteista (voisi kai edes yrittää 
muuttaa lauseita, jollei itse keksi mitään omaa).

Old line ® -koirien jalostus on ollut suojattua linjan puhtauden, terveyden ja jatkuvuuden 
takaamiseksi. Käytännössä tämä tarkoittaa pennuista tehtyjä sopimuksia, jotka velvoittavat ostajaa 
jalostuksen suhteen; myös omistajat ovat näin mukana old linen® ylläpitämisessä. Old line ® linjan säilyttäminen on varmasti myös ainutlaatuista, tuskin 
missään muussa rodussa on pidetty linjaa puhtaana ja ajateltu terveyttä ja rodun alkuperäisyyttä 
ja käyttöä näin pitkään. Tämä on ollut mahdollista vain tarkoilla jalostusvaatimuksilla, joita nyt 
nämä pentuja teettelevät henkilöt rikkovat. On huvittavaa, miten kuulee ko. henkilöiden sanovan, 
että tämän tyypin koirat ovat parhaita ja sitten he ovat niin ymmärtämättömiä, etteivät tajua, 
ettei old line-linja olisi koskaan säilynyt ilman tätä tarkkaa, linjan säilyttävää työtä ja 
ehtoja. Ei voi vain saada, vaan täytyy myös antaa, luopua.  Heidän toimintansa ei todellakaan ole 
näiden koirien parhaaksi.

Esim. vuonna 2015 tehtiin 4 pentuetta yhdistyksemme jalostuskriteerien ulkopuolella, mikä 
tarkoittaa sopimusten rikkomista joko suoraan tai edellisen sukupolven kautta. Nämä henkilöt eivät 
olisi tietenkään koskaan saaneet aiemmin urosehdotuksia, jos olisi tiedetty heidän rikkovan 
sopimukset. Yhdelle näistä pentujen teettäjistä annoin luottamuksellisesti paperit 
sijoitussopimuksen täytyttyä ilman osaomistuksen merkintää SKLoon, vaikka osaomistus- ja 
jalostusehdot olikin allekirjoitettu, mitä tämä henkilö sitten rikkoi tehden pentueita pariinkin kertaan, koska 
kuulema vain "muutti mielensä". En ikinä olisi aavistanut tällaista epärehellistä tilannetta 
vuosien yhteistyön ja ystävyyden jälkeen. Ihmettelen suuresti, miten pennunottaja voi luottaa 
kasvattajaan, joka ei itse ole pitänyt omia sopimuksiaan koiran kaupassa. Oli myös yllätys, kun kävi ilmi, että SPY:n alla teetettyjen pentujen sopimukset olivat vaillinaisia eikä siissä ollut edelleen ehtoja, joihin kasvattaja oli sitoutunut tehdessään pennut. 

On ollut myös huomattavissa, että sen jälkeen, kun henkilöt ovat eronneet SPY:stä, he eivät ole enää suorittaneet 
terveystutkimuksia kuten SPY:n alla toimiessaan, mistä voi päätellä, että SPY ry:n asettamat 
jalostuskriteerit ja osaomistuksen jalostusehdot ovat tarpeen. Eräässä pentuja SPY:n ulkopuolella 
teettäneessä kennelissä tehtiin vajaan vuoden sisällä kolmet pennut, melko paljon vasta-alkajalle. 
En myöskään aiemmin ole kuullut, että ensikasvattaja vuokraisi kaksi kertaa peräkkäin ulkopuolisen 
koiran kohdun heti ensimmäisten pentujen jälkeen, yleensä kohdunvuokrausta käyttävät kokeneet 
kasvattajat pelastaakseen jonkin sammumassa olevan linjan. Näissä sopimusrikkoja tehneissä kenneleissä 
terveystutkimuksia on tehty vain osalle jalostuskoirista ja satunnaisesti, mistä voi päätellä 
omien terveysvaatimusten löystyneen SPY:stä eroamisen jälkeen. Erään kennelin omistaja 
kirjoitteli netissä ja sivuillaan ponnekkaasti, että hän käyttää vain terveitä koiria ja että 
terveys on kaikkein tärkeintä jalostuksessa. Tämä henkilö ei ole kuitenkaan näyttänyt juurikaan 
tutkineen koiriaan, ei edes arvosteluunsa kohdistuneessa asiassa - tutkimaton koira on siis hänen mielestään terve. 
Hän sai kasvattini toiselta kasvatinomistajalta vastoin sopimuksia omakseen (koirista on sopimukset, joiden mukaan  
ne palautetaan kasvattajalle) ja on teettänyt jo kolmannet pennut sillä, vaikka SPYssä koira 
on nyttemmin ollut jalostuskiellossa (myös sen jälkeläistä on jo käytetty, vaikka siihen on 
ilmeisimmin periytynyt ei-toivottuja ominaisuuksia). Jos yhdistelmää ei olisi uusittu, ko. 
kasvattaja (ja myös omistajat) olisi välttynyt monelta harmilta. Sellainen toiminta, missä 
ajatellaan vain lyhytnäköisesti, ei kuitenkaan kanna pitkälle. Kun yhdistelmä oli jo kerran 
tehty, olisi ollut järkevää kysyä, onko ilmennyt mitään hälyttävää. Old line-nimeä nämä 
ulkopuolella teetetyt koirat eivät saa ja geenipooli on varsin rajoitettu käsittäen vain nuo pari, 
kolme pentujen tekijää ja heidän muutamat koiransa.

Huvittavaa on myös, miten tietyt kasvattajat hyppelevät linjasta toiseen. Heillä on ensin voinut 
olla old lineja, mutta sopimusrikkojen jälkeen he ovat siirtyneet (show- tai) kilpalinjaan. Hetken päästä he ovat taas ottaneet 
showkoiria, lieneekö syy se, että rotukoiran näköiset pennut menevät paremmin kaupaksi. Minun mielestäni silloin ei voi olla omaa kasvatuksen ideologiaa ja päämäärää selkeänä mielessä, vaan kasvatuksen kriteerit tuntuvat olevan jotain muuta kuin oman jalostuksensa ihanteen toteuttaminen.


**Nettimaailma - jotain hyvää, paljon nurjaa ja kurjaa**

Ikävä seikka on myös netissä olleet vääristellyt puheet, joihin olen joutunut tekemään oikaisuja 
(arvostellaan muiden toimintaa vaikka oma ei kestä tarkastelua) sekä yksityiset keskustelut, joissa 
totuutta on vääristelty; näihinhän ei koskaan pääse täysin puuttumaan. 
Mm. loukkaavaa on, että yksi SPY:n ulkopuolella pentuja teetellyt kasvattaja kirjoittelee netissä, miten häneltä 
"salattiin" old linesta tietoja. Niille henkilöille, joita asia koskee, kaikki tieto on 
todellakin annettu perusteellisesti, tässä tapauksessa liikaakin henkilön sittemmin erottua SPY:stä 
-tällöinhän hän ei ko. tietoa tarvitse, koska old linen jalostus tapahtuu SPY:n sisällä, ja silloin 
jäisivät kaikki tarpeettomat ja aiheettomat pahansuovat puheet pois. Hän myös selittelee 
"tilastojaan" old linen luonteesta jne. (kummallista, miksei hän lopeta täysin old linen käyttöä, 
kun kasvatustyön tulos on ollut niin huonoa). Hänen pitäisi tutustua hieman tilastotieteeseen 
ja validiteettiin, ennen kuin kirjoittaa omien kokemustensa ja jalostusvalintojensa perusteella 
"tilastolukujaan". Minulla on kokemus ja tieto old linesta melkein 40 vuoden takaa, ja tiedän, 
että tuon henkilön "tilastoluvuissa" ei ole mitään totuutta.


**Old linen uudet tuulet**

Tulevaisuutta ajatellen voi sanoa, että jos katsoo koirankasvatusta suurena kokonaisuutena, 
on myönnettävä, että rodut ovat tulleet tiensä päähän. Joku viisas on joskus sanonut, 
että rotu kestää 20 sukupolvea ja sitten tulevat ongelmat esiin. Vaikka old line® -koirat 
ovatkin prosentuaalisesti vielä terveitä, ei olemassa olevia käytettyjä sukulinjoja voi juurikaan enää 
risteyttää suoraan toisiinsa, vaan tarvitaan selkeätä, tervettä ulkosiitosta elinvoimaa antamaan. 
Siihen ei riitä olemassa olevat rotukoirat (showlinja), joilla on populaation nähden suppeahko 
geenipohja ja sairauksia sekä väärä tyyppi. Tähän vastauksena olen suunnitellut jo miltei 20 vuoden ajan kantarodun 
(Tsukotkan rekikoira) risteyttämistä old line® -siperianhuskeihin. Minulla on ollut onni olla 
yhteistyössä chukotka sleddog-kasvattajaan ja koiratutkijaan, joka on käynyt useasti 
Siperiassa, ja Kuuhaukun kennelissäni vaikuttaa nyt kolme tällaista koiraa, sekä yksi old linen 
ja tsukotkanrekikoiran risteytys. Myös Laura Kinnusella, joka siis on nyt myös Kuuhaukun 
kennelnimessä, on yksi ko. kantarotukoira. Olen innoissani tästä uudesta suunnasta elinvoiman, 
terveyden ja käyttöominaisuuksien säilyttämiseksi ja parantamiseksi. Ei varmaankaan tarvitse 
edes mainita, että nämä koirat muistuttavat suuresti käytökseltään ja ominaisuuksiltaan 
old line® -siperianhuskeja, etenkin alkuperäisiä ensimmäisiä Kuuhaukku-koiriani.
