---
permalink: siperianhusky-rotuinfo
title: Lisää tietoa siperianhuskysta
description: Siperianhusky on Siperian arktisista oloista kotoisin oleva rekikoira

menu: muuta
layout: artikkeli-kuvapalkilla

linkin-pikkukuva: linkki-huskynaama.jpg
linkin-teksti: Siperianhusky on Siperian arktisista oloista kotoisin oleva rekikoira

sivukuvat: 
    - siperianhusky/siperianhuskyvaljakko.jpg : Kuuhaukun valjakko 2011
    - siperianhusky/siperianhusky-mokka.jpg : Kuuhaukun Made by Oldline
    - siperianhusky/siperianhuskyt-valo-ja-sero.jpg : Kuuhaukun Tähtisumua ja Kuuhaukun Teräs-Teddy
    - siperianhusky/siperianhusky-rascal.jpg : Kuuhaukun Ikuinen Rakkaus, Texasissa
    - siperianhusky/siperianhusky-peppi.jpg : Kuuhaukun Dominoa Lumella
---
Siperianhusky on Siperian arktisista oloista kotoisin oleva rekikoira, josta on suhteellisen 
nopeasti tullut laajalle levinnyt ja erittäin suosittu rotu. Alkuperästään huolimatta 
siperianhuskyja kasvatetaan kaikilla mantereilla Etelämannerta lukuunottamatta, ja 
sopeutuvaisen luonteen, terveyden ja pitkän iän ansiosta sitä pidetään nykyään pääosin seurakoirana.

#### Rodun alkuperä

Siperianhuskyn alkuperä Siperiassa on vaikuttanut valtavasti siihen, millainen rotu on nykyään. 
Rotu kehittyi vuosisatojen ajan siperialaisten alkuperäiskansojen rekikoirana, ja pääosin sitä 
pidetään tsuktsi-nimisen kansan luomana rotuna. Tsuktsit elivät Koillis-Siperiassa Beringinsalmen 
rannalla eli Siperian ja koko Aasian itäisimmällä alueella. Elinolosuhteet olivat maailman 
rankimmat, ja siperianhuskysta kehittyi kestävä ja sopeutuva rekikoira. Tsuktsit olivat 
kansana jakautuneet kahteen eri ryhmään. Kalastavat ja mm. merinisäkkäitä metsästävät
 meritsuktsit eli "anqallyt" ("meri-ihmiset") käyttivät rekikoiria kulkuvälineenä porojen sijaan.
Siperianhuskyjen esi-isien tehtävänä oli toimia vetokoirina kuljettaen reessä metsästäjien 
saalista tai vaikkapa kokonaista perhettä ja sen omaisuutta. 1700-luvulla venäläiset 
valtasivat uusia alueita Siperiasta, ja monet kansat jäivät Venäjän keisarin vallan alle. 
Tšuktseilla oli voimakas kulttuuri-identiteetti, ja he olivat ainoita, jotka pystyivät mainittavaan 
vastarintaan venäläisiä joukkoja vastaan. Rekikoiriensa ansiosta he saattoivat pakata koko 
omaisuutensa koirarekeen ja kadota lumimyrskyyn venäläisten joukkojen koskaan löytämättä heitä. 
Siperianhuskyn esi-isillä saattoikin olla suuri vaikutus siihen, miksi tsuktsit olivat ainoa 
kansa, jolle lopulta myönnettiin keisarin päätöksestä täydellinen itsenäisyys.
Rekikoirat olivat todella arvokkaita, ja ne olivat ihmisten varallisuuden mitta. Varakkaalla perheellä  
oli iso valjakko koiria, kun taas varattoman perheen valjakon tuli kulkea 1-2 koiran voimin. 
Tsuktsinaiset hoitivat koirat ja harjoittivat koiranjalostusta valitsemalla jo pienistä 
pennuista lupaavimmat nartut, jotka saivat jäädä eloon. Voikin ajatella, että juuri 
tsuktsinaisten valintojen takia siperianhuskyissa nykyään esiintyy niin kauniin värisiä 
koiria erikoisilla värikuvioilla. Urosten kohdalla valikoiva jalostus toimi niin, että 
vain parhaat urokset (johtajakoirat) jäivät kastroimatta, ja ne saivat vapaasti astua narttuja. Kastroituina ne söivät vähemmän eivätkä olleet hanakkaita tappelemaan. 
Tsuktsikoira oli kestävä ja väsymätön koira työssään, mutta sillä oli myös erinomainen 
luonne. 
Tsuktsit elivät jarangoissa ja koiria pidettiin myös sisätiloissa. Toisin kuin esim. 
grönlanninkoirat,
 siperianhuskyn esi-isät toimivat lempeän luonteensa takia myös lastenvahteina, ja kylminä öinä ne 
 nukkuivat sisällä ihmisten kanssa, jolloin niiden paksut turkit ja ruumiinlämpö pitivät myös ihmiset lämpimänä.

<h4>Myyttien eläin</h4>

Monin paikoin arktisia alueita koirat liittyvät tiiviisti myös uskonnolliseen elämään. 
Erään uskomuksen mukaan portteja tuonpuoleiseen paratiisiin vartioi kaksi koiraa, 
jotka päästävät sisään vain ne, jotka ovat elämänsä aikana kohdelleet koiria hyvin. 
Tsuktsit uskoivat, että myös eläimillä on sielu ja koirien (tai koiran kuvan esim. 
talismaaneissa) uskottiin suojelevan pahoilta hengiltä. Aurinko, Kuu ja tähdet olivat 
tiettyjä olentoja, joista Aurinko esitettiin kirkkaaseen asuun pukeutuneena miehenä, 
joka ajoi taivaan halki koiravaljakolla. Shamaanit saattoivat käyttää koiria erilaisissa 
rituaaleissa ja esim. manatessa edesmennyttä takaisin elämään hän saattoi lähettää 
"henkikoiran" noutamaan vainajan hengen takaisin.
Siperialaisia koiria myös uhrattiin uskonnollisissa menoissa. Koska koirat olivat 
tšuktseille niin tärkeitä, koiria uhrattiin todella harvoin, verrattuna monien muiden 
kansojen koirauhreihin.

<h4>Siperianhusky Alaskassa</h4>

Mainintoja koirien käytöstä rekikoirina on jo 1000-luvulta lähtien ja myös kuuluisa 
Marco Polo mainitsee teksteissään koiravaljakot. Siperialaisista rekikoirista on 
erilaisia kertomuksia varhaisten tutkimusmatkailijoiden päiväkirjoissa. Monesti niissä 
on ihmetelty koirien hyvää luonnetta, punaista väriä ja muutenkin kettua muistuttavaa 
ulkonäköä ja sitä ihmettä, etteivät koirat hauku ollenkaan, vaan ulvovat susien tavoin.
Beringinsalmen kohdalla matkaa Siperiasta Alaskaan on vain 85 km, ja alaskanmalamuutti 
ja siperianhusky ovatkin hyvin läheisiä sukulaisrotuja. Tiettävästi ensimmäiset 
siperialaiset rekikoirat vietiin Alaskaan vasta vuonna 1908. Venäläinen turkiskauppias 
nimeltä William Goosak toi ensimmäiset siperialaiset tuontikoirat Alaskaan, nämä ensimmäiset 
10 koiraa olivat tsuktsikoiria. Jo seuraavana vuonna siperialaiset koirat kilpailivat uudessa, 
vaativassa koiravaljakkokilpailussa All Alaska Sweepstakesissa. Paikalliset valjakkoajajat 
pilkkasivat pieniä tsuktsikoiria ja kutsuivat niitä "siperialaisiksi rotiksi". Ne 
olivatkin pieniä verrattuna paikallisiin todella raskaisiin ja isoihin rekikoiriin, jotka olivat 
erilaisia työkoiraristeytyksiä, ja niissä saattoi olla bernhardinkoiraa ja newfoundlandinkoiraa. 
Kaikkien suureksi ihmetykseksi "siperialaiset rotat" sijoittuivatkin kilpailussa kolmannelle 
sijalle, ja niin alkoi siperiankoirien suosio Alaskassa.
Kenelläkään ei ollut varaa pitää rekikoiria pelkästään kilpakoirina, ja niin siperianhuskytkin 
olivat pääosin yhä työkoirina kaivoksilla tai kuljetusvaljakoissa tutkimusmatkoilla tai esim. 
kuljetettaessa postia. Siperiasta tuotiin pääosin tsuktsikoiria, mutta tuontien joukossa saattoi 
olla myös naapurikansojen rekikoiria. Vuonna 1914 tuotiin koiria myös Petropavlovskista 
Kamtšatkalta: nämä erosivat aiemmista tuonneista lähinnä kooltaan ja siinä, että kamtatkalaisilla 
koirilla oli usein typistetyt hännät. Näitä Kamtšatkan tuonteja ei koskaan käytetty jalostukseen, 
koska suurin osa oli kastroituja, eikä niitä pidetty täysin oikeantyyppisinä.

<h4>Historiallisia tapahtumia</h4>

Alaskassa oli pian useita ihmisiä, jotka ajoivat ja kasvattivat siperianhuskyja. Viimeiset 
tuonnit Siperiasta tuotiin vuonna 1931, jolloin rotukirjat suljettiin. Siperianhusky hyväksyttiin 
Amerikan Kennelklubin viralliseksi roduksi vasta vuonna 1930, ja rotu sai ensimmäisen rotumääritelmänsä 
vuonna 1932. Alaskanmalamuutti ja siperianhusky olivat hyvin samanlaisia rotuja, ja rotumääritelmiin 
yritettiin saada eroavuuksia, jotta rodut erottuisivat selkeästi toisistaan.
Tätä ennen siperianhuskyt olivat jo ehtineet olla mukana monissa historiallisissa tapahtumissa, 
ja niiden arktinen taika kestävinä ja uskollisina koirina oli huomattu myös Amerikassa. Vuonna 
1925 rekikoirat pelastivat Nomen kylän lapset kurkkumätäepidemialta toimittaen valjakoilla 
vastalääkettä kylään. Suurimman urotyön tekivät Leonhard Seppalan siperianhuskyt, mutta Nomeen 
saapuneen valjakon ajajasta Gunnar Kaasenista ja johtajakoirasta (siperianhusky) Baltosta tuli
 julkisuudessa laajasti tunnettuja. Balto esiintyi Madison Square Gardenissa 20 000 ihmisen 
 edessä, ja siitä on tehty myös seerumivaljakon kunniaksi patsas New Yorkin keskuspuistossa.
  Baltosta on niinikään kuvattu mm. animaatioelokuva, joka pohjautuu todellisen seerumiajon tapahtumiin. 
	Leonhard Seppala joskus vaatimattomasti harmitteli, että kunnia seerumijuoksusta meni 
	Baltolle, vaikka Togo, hänen johtajakoiransa, ja muut koirat hänen valjakossaan olivat tehneet rankimman 
	matkan ja työn.
	
Siperianhuskyja treenattiin myös armeijan käyttöön ensimmäisen ja toisen maailmansodan aikana. 
Rekikoiria koulutettiin jopa hyppäämään laskuvarjoilla. Ensimmäisen maailmansodan aikana 300 
rekikoiraa matkusti turvallisesti saksalaisten sukellusveneitä kuhisevan Atlantin yli Eurooppaan, 
sillä koirat oli koulutettu olemaan hiljaa koko matkan ajan. Toisessa maailmansodassa siperianhuskyja 
käytettiin propagandistisissa valokuvissa niiden vetäessä konekiväärillä varustettua rekeä, ja niitä 
palveli toisessa maailmansodassa myös tavallisten palveluskoirarotujen rinnalla.

<h4>Siperia opettaa</h4>

Historian saatossa siperianhuskysta on kehittynyt erittäin hyväluonteinen koira. Siperian ankarissa 
oloissa tarvittiin ystävällistä ja helposti käsiteltävää työkoiraa, ja ne ominaisuudet ovat säilyneet 
tähän päivään asti. Siperianhusky on ystävällinen ja lempeä myös vieraita ihmisiä ja koiria kohtaan. 
Siitä ei ole vahtikoiraksi, sillä se ei tunne epäluuloa vieraita kohtaan eikä esim. haukulla ilmoita, 
oli vieras sitten kutsuttu tai ei. Siperianhusky tulee toimeen vieraidenkin koirien kanssa ja laumassa 
voi yleensä pitää myös samaa sukupuolta olevia koiria. Nuori siperianhusky on erityisen innokkaana mukana 
puuhastelemassa perheensä kanssa ja nauttii saamastaan huomiosta. Vanhemmiten siperianhusky voi olla 
jossain määrin pidättyväinen ja omanarvontuntoinen. Tämä tarkoittaa sitä, että se kaipaa myös omaa 
rauhaa eikä ole aina riehakkaan kiinnostunut jokaisesta vastaantulijasta. Siperianhusky on erittäin 
älykäs ja nopeasti oppiva koira, ja monet sen kohdanneet ovatkin sitä mieltä, että se on hyvin erikoislaatuinen koira. 
Se on helposti käsiteltävä ja innokas käyttökoira, ja sen kanssa on siksi miellyttävää työskennellä. 
Veto-ominaisuudet ovat sillä veressä, ja siksi se onkin omiaan juuri vetokoirana. Työskentelyhaluisena 
koirana se soveltuu kyllä moniin muihinkin koiraharrastuksiin, onhan Suomessa jo (old line) siperianhusky 
rally-tokon mestaruusluokassa sekä ollut virallisena pelastuskoiranakin.

<h4>Aktiivinen rotu</h4>

Vaikka siperianhusky on sopeutuvan ja ihmisrakkaan luonteensa takia hyvin suosittu rotu, 
se ei ole sopiva koira jokaiselle. Siperianhusky on aktiivinen käyttökoira ja vaatii siksi 
liikuntaa ja aktivointia. Älykkäinä koirina ne keksivät kyllä myös itse tekemistä ja voivat 
tekemisen puutteessa keksiä luvatonta puuhaa. Siperianhusky voi esim. viihdyttää itseään 
pureskelemalla asunnosta kaiken irtaimiston, repiä tapetit seiniltä ja purra parkettiin 
reikiä. Siperianhuskyjen urotyöt asuntojen tuhoamisessa ovat usein vertaansa vailla, toki tähän vaikuttaa myös sen omien aktivointilelujen määrä. Toinen 
usein ongelmiin johtava ja rotuun vahvasti kuuluva luonteenpiirre on siperianhuskyn laumakeskeisyys. 
Siperianhusky kiintyy voimakkaasti laumaansa ja tarvitsee seuraa. Ellei perheessä ole muita koiria, 
muodostavat ihmiset siperianhuskyn lauman, ja se haluaa olla mukana kaikissa perheen puuhissa. 
Laumansa perään huutava siperianhusky voi olla ikävä naapuri, ja siperianhuskyt ovat myös mestareita 
karkaamaan tarhoista, joten ongelmia voi olla tulossa pentu- ja nuoruusaikana, jos koiralla ei ole tarpeeksi oman laumansa 
seuraa. Eri linjoista old linet ovat kuitenkin yleensä sopeutuvaisimpia ja tasapainoisimpia 
hermorakenteeltaan, ne osaavat olla myös rauhallisia kun mitään ei tapahdu, mutta ovat heti valppaita ja lähtövalmiita, 
kun saavat merkin.

Siperianhusky tarvitsee liikuntaa päivittäin eivätkä kävelylenkit sitä väsytä. Siperianhuskyn 
kanssa on hyvä harrastaa vetoharrastusta, vaikka polkupyörällä kesäisin, kun ei ole liian kuuma, 
ja potkukelkalla talvisin. Yhdenkin siperianhuskyn kanssa voi harrastaa, ja se on innokas hiihtokaveri 
pidemmillekin retkille. Lihava ja lihakseton koira, joka pääsee viikottain vain kävelylle korttelin 
ympäri, on sydäntäsärkevä näky. Yhtä surullista on nähdä koiratarhaan unohdettu ulkokoira, jonka 
ainoana ihmiskontaktina on nopea ruokintahetki. old line® siperianhusky sopii vain aktiiviseen ja 
liikunnalliseen kotiin, missä se saa huomiota ja huolenpitoa ja missä se saa elää elämänsä loppuun asti.

<h4>Perusterve rotu</h4>

Siperianhusky on pitkäikäinen ja perusterve rotu. Hyvin hoidettu siperianhusky elää yleensä 
13-16-vuotiaaksi, eivätkä sitä vanhemmatkaan koirat ole ennennäkemättömiä harvinaisuuksia. 
Rotua pidetään perusterveenä rotuna, eikä perinnöllisten sairauksien lista ole pitkä. Yleisimpiä 
yleisesti rodulla tiedettyjä perinnöllisiä sairauksia lienevät erilaiset silmäsairaudet kuten HC 
(perinnöllinen harmaakaihi), CCD (kiteinen sarveiskalvon surkastuma), PRA (verkkokalvon asteittainen 
surkastuma; ei todettu ainakaan vielä yhdelläkään suomalaisella old line® huskylla) ja glaukooma 
(ei myöskään ainakaan vielä suomalaisilla old lineilla, vaikka tutkittu yli 10 vuoden ajan). Jokainen näistä sairauksista voi aiheuttaa 
näkökyvyn heikkenemistä tai kokonaan sokeutumista, ja niiden ehkäisemiseen tulisi erityisen tarkasti 
puuttua jalostusvalinnoilla. Old line® koirien jalostusohjelmassa vanhempien silmät tarkastetaan.
 Muita perinnöllisiä sairauksia ovat HD (lonkkanivelen kasvuhäiriö, old lineilla kuitenkin ainakin toistaiseksi hyvä tilanne) ja myös epilepsiaa esiintyy jonkin verran.

Rotu on viime vuosina ollut suositumpi kuin koskaan, ja se on houkutellut rodun pariin myös pentutehtailijoita. 
Pennunostajan tulee olla varma, että pentujen vanhemmat ovat terveitä (vähintään silmätarkastettuja terveiksi) 
ja suosia kasvattajia, jotka todella työskentelevät rodun terveyden eteen (kannattaa katsoa Koiranetistä, miten tiheään kasvattaja on pentuja tehnyt ja onko hän käyttänyt esim. turhan usein samaa urosta). Todellisuus on se, että siperianhuskyja 
tutkitaan Suomessa hyvin vähän eikä terveyden todellista tilaa tiedetä. Siperianhusky on hitaasti kehittyvä 
rotu ja siksi on tärkeää, ettei narttua ole astutettu alle 2-2,5-vuotiaana.

<h4>Arktinen eläin hännänpäätä myöten</h4>

Siperianhuskyn ulkomuodosta tulee heti nähdä, että kyseessä on arktinen eläin. Jokainen yksityiskohta tuuheaa 
"ketunhäntää" ja tiheäkarvaisia pystykorvia myöten ovat arktisen rekikoiran käyttöominaisuuksia. Siperianhuskysta 
on muodostunut ympäristönsä ja käyttötarkoituksensa ilmentymä. Se on keskikokoinen, hieman korkeuttaan pidempirunkoinen 
ja pystykorvainen rekikoira, jolla on keskivahva luusto. Siperianhuskylla kuuluu olla kaksinkertainen, paksu ja 
keskipitkä turkki, jolla se pärjää arktisissa olosuhteissa. Sillä on tiivis rakenne ja enemmän massaa kehon pinta-alaan nähden (old line), mikä auttaa sitä pitämään lämmön paremmin ja selviytymään arktisella seudulla. 
Tunnusomaiset kolmion muotoiset ja hieman kärjistä pyöristyneet pystykorvat ovat korkealle kiinnittyneet ja 
erityisen tiheäkarvaiset. Ne on kuin suunniteltu arktiselle koiralle, siperianhusky ei menetä niiden kautta 
lämpöä ja saa käännettyä ne taaksepäin lumimyrskyssä suojaamaan korvan sisäosia tuulelta ja lumelta. Yksi 
siperianhuskyn erityispiirre on sen silmät. Siperianhuskylla voi olla siniset tai ruskeat silmät, keskenään 
eriväriset "eripari"-silmät tai samassa silmässä voi olla sekaisin kahta väriä. Kaikki nämä eri muunnokset 
ovat sallittuja, eivätkä ne ole toisiaan alttiimpia silmäsairauksille, kuten joskus on voitu luulla. Siperianhuskylla kaikki värit sallitaan, ja niillä voi olla erikoisia värikuvioita. Yleisimpiä ovat erilaiset musta-harmaa-valkoisen värit.

<h4>Tietoa jalostuslinjoista</h4>

Nykyään siperianhuskyissa on ulkomuodoltaan ja luonteeltaan paljon toisistaan poikkeavia koiria. 
Siperianhusky-rodussa on eri jalostuslinjoja kasvattajien erilaisten painotusten mukaan. Kilpalinjan 
(racing line alunperin, jotkut myöhemmin nimittäneet erheellisesti käyttölinjaksi) koiria jalostetaan nopeuskilpailuita varten, ja siksi niissä ei ole kiinnitetty huomiota alkuperäisen 
arktisen ulkomuodon säilyttämiseen. Kilpalinjan koirat ovat muita kevyempiluustoisia, korkearaajaisempia 
ja lyhytturkkisempia, vinttikoiramaisia. Kilpalinjan sisällä on paljon toisistaan poikkeavia koiria, ja 
monia voi olla vaikeuksia tunnistaa niitä rotunsa edustajiksi. Kilpalinjan koirat ovat usein väriltään mm. 
harmaita tai ruskeita ja niillä esiintyy muita useammin ns. "likaista" eli tummaa maskia tai ei maskia ollenkaan. 
Kilpalinjan koirat ovat toistaiseksi enemmistönä Suomessa.

Näyttelylinjan (show line) koirien pääpainona on ulkomuodon jalostus koiranäyttelyissä menestyväksi. Näyttelylinjan 
koirien ulkomuoto vaihtelee aikansa näyttelyihanteen mukaan. Niiltä haetaan showkoirille tyypillistä rakennetta, 
ja senaikaisen muodin mukaista ulkomuotoa ja ylöspäin nousevia "show liikkeitä", jotka valitettavasti ovat 
virheelliset siperianhusky-rekikoiralle. Näyttelylinjan koirat ovat maailmalla yleisimpiä, ja niitä tuodaan 
Suomeen vuosi vuodelta enemmän. Näyttelylinjan koiria on eniten maailmassa ja eri maissa, vaikka niiden geenipooli 
onkin melkoisen suppea ja perustuu yhteen näyttelyvoittajaan, joka on luonut ko. tyypin.

Harvinaisin jalostuslinja on old line®(vanhan linjan) siperianhuskyt. old line® siperianhuskyissa jalostuksen 
tarkoituksena on säilyttää alkuperäinen siperialainen työkoira, ei jalostaa nopeaa kilpakoiraa tai näyttelymuodin 
mukaista "pehmolelua". Old line® koirat ovat usein muiden linjojen koiria vahvaluustoisempia, 
paksuturkkisempia ja 
rakenteeltaan liioittelemattomia. Ensimmäiset Suomeen tuodut koirat olivat 70-luvulle asti nimenomaan old linea, 
ja monet tunnistavatkin juuri old line® koirat "perinteisiksi siperianhuskyiksi". Pennunostajan kannattaa tarkoin 
tutustua eri kasvattajien koiriin ja eri linjoihin, jotta löytää itselleen parhaiten sopivan koiran, vaikka 
periaatteessa rodussa pitäisikin olla jalostuksen tavoitteena vain yksi, alkuperäisten 
ominaisuuksien "ihannelinja".


Alkuperäinen teksti julkaistu Koirafanitus-lehdessä 2011, osittain mukailtu ja muutettu Kuuhaukun kotisivuille
