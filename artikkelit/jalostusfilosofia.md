---
layout: artikkeli
menu: muuta
permalink: jalostusfilosofia
otsikko: Jalostusfilosofia; jalostuksen tavoitteet ja arvot

kolme-esiin-otsikko: Jalostusfilosofia
kolme-esiin-teksti: "Jalostuksen tavoitteet ja arvot koirankasvatuksessa. Tasapainossa luonne, terveys, käyttöominaisuudet ja oikea arktinen ulkomuoto."
kolme-esiin-kuva: jalostusicon.jpg
---

Kuuhaukun kennelin kasvatustyön **päämääränä on säilyttää arktinen, hyväluonteinen, 
rotumääritelmän mukainen, työskentelevä siperianhusky, jolla on sosiaalinen luonne ja 
oikea asenne työskentelyyn.** Kuuhaukun kasvatit ovat kuuluisia niiden **hyvästä ja avoimesta 
luonteesta**. Kennelin linjat perustuvat amerikkalaisiin vanhan linjan koiriin (mm. Monadnock, Norrstar), 
ja se on jo 40 vuoden ajan toiminut yhtäjaksoisesti ollen vanhin ja pitkään ainoa old line 
kennel Pohjoismaissa. **Kuuhaukun kennel on ollut hyvin tiukka jalostustyössään** eikä ole 
sekoittanut kevyen linjan kilpakoiria eikä "modern show line" - eli näyttelylinjoja 
kantaansa. Näin old line koirien alkuperäinen ja tyypillinen ulkomuoto ja ominaisuudet 
ovat säilyneet. **Tarkoituksena onkin vanhan säilyttäminen** eikä tyypin muuttaminen eri 
ihanteiden ja päämäärien mukaan. Jalostukseen on käytetty vain silmätarkastettuja, nyttemmin myös lonkkakuvattuja 
ja kliinisesti terveitä koiria. Kennelin koirat 
työskentelevät valjakossa joka viikko, ja niiden työskentelyominaisuudet huomioidaan 
jalostustyössä.

**Koirien terveys ja hyvinvointi on tärkeintä.** Jalostukseen käytetään 
vain terveitä koiria, jotka on terveystarkastettu SPY:n jalostusohjelman vaatimusten 
mukaan. Jalostukseen käytetyt koirat ovat aikuisia, ensikertalaiset yli 2,5-vuotiaita, 
(poikkeustapauksissa nuorempia uroksia) ja narttujen keskimääräinen jalostusikä on 4 v 4 kk 
(2013). Jalostuskoirille tehdään laaja silmätutkimus, jolla tutkitaan mm. kaihi, PRA, 
RD, PHTVL/PHPV, PPM, Distichiasis, entropium ja ektropion. Jalostuskoirat myös 
gonioskopiatutkitaan, PPG-muutosten oletetaan nostavan riskiä sairastua glaukoomaan. 
Kuuhaukun jalostuskoirat on silmätarkastettu jo 90-luvulta lähtien, ja se on ollut 
ensimmäinen siperianhuskykennel Suomessa, joka on systemaattisesti tarkastanut jalostuskoirien 
silmät. Nykyään nuoret jalostuskoirat on lonkkakuvattu, osa myös selkäkuvattu, 
vaikka nämä eivät toistaiseksi ole SPY:n jalostusvaatimuksissa.

Kuuhaukun koirien terveyteen liittyy myös **kokonaisvaltainen elinvoima**. Koirien 
tulee olla luonnonmukaisia ja jalostuksessa kiinnitetään huomiota hyvään lisääntymiskykyyn 
(hyvin astuvat urokset, hyvät kiimat ja luonnolliset astutukset) ja normaaleihin, 
luonnollisiin synnytyksiin. Pyrkimys on jalostaa terveitä ja pitkäikäisiä koiria, sekä 
pitää old line-koirien geenipooli mahdollisimman laajana (aiemmin useat tuonnit USAsta ja yksi Kanadasta,
sekä nyttemmin roturisteytykset kantarodun 
arktisiin, alkuperäisiin siperialaisiin työkoiriin).

**Siperianhuskyn alkuperäinen lempeä ja ystävällinen luonne** on säilytetty Kuuhaukun koirissa, 
ne eivät esim. vahdi vaan ovat yleensä avoimia kaikille ihmisille. Edellä mainitut luonteen 
ominaisuudet ovat siperianhuskyn käyttöominaisuuksia, **siperianhusky on** käyttökoira eli **arktinen
rekikoira** ja kulkuvälineenä kaikille käsiteltävä ja avoin. Se tulee erinomaisesti toimeen laumassa ja 
sopeutuu uusiin tilanteisiin nopeasti. 
Siperianhuskylla tulee olla energiaa säästävät liikkeet ja kyky säästää voimiaan ja työskennellä 
taloudellisesti sen mukaan. Se suhtautuu vieraisiinkin 
ihmisiin ystävällisesti. Kuuhaukun kasvatit ovat älykkäitä, toimeliaita, huumorintajuisia, 
valppaita ja innokkaita ja ne keksivät itse aktiviteettia, ellei omistaja tarjoa sitä tarpeeksi. 
Kaikki tämä kuuluu oikeaan käyttökoiran luonteeseen, eikä sitä pidä muuttaa liian "lemmikkikoiramaiseksi" 
(vaikka onkin joskus haastavaa kun koira ajattelee ihmistä nopeammin), jotta siperianhusky sopisi 
paremmin toimettomaksi kotikoiraksi. Tämä ajatus pätee myös Kuuhaukun toiseen rotuun, jackrussellin 
terrieriin, Kuuhaukun käyttörussellit ovat todella aktiivisia verrattuna näyttelylinjan koiriin. 
Jos käyttörodun ominaisuudet ovat liikaa omistajalle, ja hän haluaisi rauhallisemman seuralaisen, 
hänen pitää ottaa aivan eri rotuinen koira koska on väärin muuttaa käyttörotua passiivisemmaksi 
omistajan mukavuudenhalun vuoksi.

Kuuhaukun kasvatit ovat myös mainioita kotikoiria. Ideaalisin paikka old linelle onkin liikunnallinen 
perhe, joka tarjoaa koiralle toimintaa (ei kilpa-, safari- tai näyttelykennelit, joissa koira 
yleensä on vain väline).

**Arktinen ulkomuoto tekee siperianhuskyn/old line -rekikoiran**. Ihanteellinen siperianhusky vastaa 
tyypiltään alkuperäisiä tšuktsikoiria, joita tuotiin Alaskaan 1900-luvun alussa ja joihin 
siperianhusky-rotu perustuu. Keskikokoinen siperianhusky on rakenteeltaan "vaatimaton peruskoira", 
jolla on kohtuulliset kulmaukset ja mittasuhteet. Sen kompakti rakenne on arktisen käytännöllinen; 
paksu, arktinen kaksikerroksinen turkki, tuuhea ketunhäntä, hieman vinoasentoiset mantelin 
muotoisen silmät ja tiheäkarvaiset pystykorvat kruunaavat sen arktisen ulkomuodon. Old line 
siperianhuskeissa saattaa olla pientä variaatiota, joka kertoo laajasta geenipoolista, mutta 
yksilöt ovat aina rotumääritelmän sisällä ja tunnistettavissa nimenomaan arktiseksi rekikoiraksi; 
ne poikkeavat tyypiltään merkittävästi esim. kilpalinjan koirista ja alaskanhuskysta.

**Näiden seikkojen lisäksi hyvä koiranpito** on sijoitettaessa kasvatteja uusiin koteihin 
erityisen tärkeää. Old line -koirat eivät ole meille harrastusvälineitä vaan rakkaita perheenjäseniä. 
Pentujen tulevat kodit valitaan tarkasti eikä pentuja myydä kaikille; koiran tulee saada 
elää rakastettuna perheenjäsenenä. Koiramäärästä riippumatta jokaisen kasvatin on saatava 
yksilökohtaista hoitoa ja huomiota. Koiria ei tavallisesti anneta vanhempana eteenpäin, 
vaan myös steriloidut ja vanhat koirat saavat elää luonamme vanhuuteen asti, ja niiden 
hoidosta huolehditaan samalla tavalla kuin nuorempien jalostuskoirien.