---
layout: artikkeli-kuvapalkilla
menu: muuta
permalink: enkelin-tarina
otsikko: Enkeli - legenda jo eläessään

kolme-esiin-otsikko: Enkelin tarina
kolme-esiin-teksti: "Jo aivan nuoresta koirasta lähtien se katsoi minua aina 
    merkitsevästi tarhasta, ikään kuin sanoen, että meillä on tietty yhteys."
kolme-esiin-kuva: enkelibanneri.jpg

sivukuvat: 
    - enkeli/enkeli.jpg
    - enkeli/enkelijuoksee.jpg : Valjakon johdossa 14,5 –vuotiaana
    - enkeli/enkelitalvella.jpg
    - enkeli/enkelipennut.jpg
    - enkeli/enkeliseisova.PNG
    - enkeli/enkelisisalla.jpg
    - enkeli/nuorienkeli.jpg
    - enkeli/enkelipaapent.png
    - enkeli/enkelipaaaik.jpg
---

Enkeli syntyi kenneliini 12.7.1993. Se oli 
Hattaran ja Dakotan pentu, mistä yhdistelmästä halusin jatkaa ensimmäisen 
koirani, Readyn, hienoa luonnetta ja ominaisuuksia; Hattara oli nimittäin Readyn 
pentu ja siten sain yhdistelmässä ensimmäisen koirani lapsenlapsen. Dakotahan 
oli ensimmäinen tuontini USAsta, aivan ihanaluonteinen ja valoisa herrasmies, 
joka valloitti sydämellisyydellään ja aurinkoisuudellaan. Ei siis ihme, että 
tähän yhdistelmään oli edellytyksiä syntyä mitä parhaimpiluonteisia old line®
koiria, joskin uskon, että Enkelin tuloon maailmaan tarvittiin vielä erityinen, 
jalostunut sielu.

Pentuja syntyi yhteensä kuusi, neljä urosta ja kaksi narttua. Alusta asti oli 
selvää, että kotiin jäisi juuri Enkeli. Sillä nimittäin oli tummat, kuin 
tussilla vedetyt viivat kuonon päällä, kuten Readyllakin oli, vaikka hieman 
vaaleampana. Lempinimen keksiminen oli alussa vaikeaa - paperinimihän oli 
Kuuhaukun Erämaan Enkeli. Koko ajan mieleeni tuli vain nimi "Enkeli", josta 
alussa ajattelin, että enhän voi mitenkään antaa koiralle nimeksi Enkeli. Nimi 
kuitenkin oli ikään kuin valikoitunut itsestään jo silloin, kun Enkeli syntyi, 
eikä sitä voinut muuttaa. Niin alkoi elämäni koiran tarina ja elämä.

Enkeli oli vilkas pentu, se oli koko ajan valppaana ja menossa. Se ei pysynyt 
puutarhan aitojen sisällä, vaan lähti aina kaupalle viilettämään, - sanoinkin 
sille, että miksi tänne, kun ei sinulla ole rahaakaan. Sieltä kuitenkin haimme 
sen autolla, jonka kyytiin se mielellään tuli retkensä jälkeen, jos se oli 
onnistunut välttämään vahtivan silmän.

Jo aivan nuoresta koirasta lähtien se katsoi minua aina merkitsevästi tarhasta, 
ikään kuin sanoen, että meillä on tietty yhteys. Se oli jo alun alkaen myös 
innokas vetokoira ja osoitti johtajakoiran kykyjä. Muistan, kuinka sen kerran 
pelasti minut hankalasta tilanteesta. Pidin nimittäin kansalaisopistolle 
valjakkoajon kurssia ja olin ottanut koirat mukaan, jotta osallistuja voisivat 
ajaa ja olla reen kyydissä. Kolme narttua oli kiimassa - ei siis mitenkään 
otollista ajonäytöksen kannalta. Ajattelin kuitenkin, että laitan juoksussa 
olevat omaan valjakkoonsa osallistujien ajettavaksi ja ajan edellä urosten 
kanssa. Ajoreitti oli kuitenkin puoliympyrän muotoinen ravirata ja tietenkin 
uran kääntyessä oman valjakkoni urokset saivat vainun juoksuisista nartuista. 
Veri veti tyttöihin ja valjakkoni halusikin yhtäkkiä taaksepäin. Enkeli oli 
johdossa takana olevassa tyttövaljakossa, jonka ajaja ehdotti, että hän 
yrittäisi ohittaa minut. Sanoin, ettei varmasti onnistu, että tytöt tulevat 
poikien luo, jolloin kaksi valjakkoa olisivat tukevasti solmussa keskenään ja 
pojat pääsisivät tosi toimeen. Yhtäkaikki, ajaja lähti ohittamaan minun 
valjakkoani ja kehotin Enkeliä jatkamaan matkaa. Enkeli ponnisteli sivusta 
syvemmässä lumessa ja teki kuten kehotin ja tilanne oli pelastettu. Oma 
valjakkoni seurasi hanakkaasti tyttövaljakkoa. Enkeli oli pelastava Enkeli. Se 
johti vielä valjakkoa 14,5 vuotiaana SPY:n syysharjoittelussa.

Enkelin oikeudentunto ja hyväntahtoisuus ylittivät sen koiran vaistot; siksi se 
olikin enemmän kuin koira. Yhden kerran Lumi oli koettanut mennä varastamaan 
Enkelin kupista ruokaa. Enkeli ei koskaan halunnut tapella ja silloinkin se vain 
painoi Lumin maahan ja piteli siellä etujaloillaan ja tilanne oli ohi. 
Normaalisti koira alistamistilanteen jälkeen kulkee korkein jaloin niskakarvat 
pystyssä vielä tehostaakseen itseään. Enkeli sen sijaan meni Lumin viereen ja 
nuolaisi tätä kuin sanoakseen, että ei muistella pahalla. Sillä oli niin hyvä 
itsetunto, etten ole koskaan nähnyt mitään vastaavaa.

Sanoin aina, että Enkeli on paitsi viisas opettaja myös hoitaja. Se nuoli 
todella uutterasti ihmisiä, voimakkaasti painaen kielellään, kuin antaen voimaa 
ja kuten emä nuolee pentuja auttaakseen niiden verenkiertoa. Se on periyttänyt 
samaa myös pentuihinsa, kuten myös innostunutta, leikkisää tassujen teputusta, 
kun jotain tapahtuu.

Enkeli oli mitä antautunein ja rakastavin äiti. Se todella nautti pennuistaan, 
ja ne saivat tehdä sille melkein mitä vain. Se leikki niiden kanssa ja rakasti 
selvästi lapsiaan yli kaiken. Sen pennut saivatkin hyvän alun elämäänsä niin 
antaumuksellisen äidin ansiosta - ei ihme, että sen pennutkin omaavat hienon 
luonteen paitsi perimänsä, myös Enkelin erinomaisten äidinvaistojen ansiosta.

Enkeli menestyi myös näyttelyissä, vaikka minulle se asia ei juuri merkitsekään 
mitään. Sillä oli kaikki sertit näyttelystä ja monet ihailivat sen erittäin 
kaunista päätä ja tervettä rakennetta. Eräässä SPY:n näyttelyssä eräs tuttuni   
esitti Enkeliä kehässä. Siitä lähti hänen ihastuksensa siperianhuskyyn. Enkeli oli taas 
tehnyt vaikutuksen.

Enkeli oli merkittävä siperianhusky, täydellisin koira mitä tiedän. Enkelin 
aivan erityinen luonne näkyi siinä, että siinä ei ollut mitään negatiivista 
energiaa. Uskon, että sen sielu oli jo pidemmälle jalostunut ja siten nimikin 
oli enne. Kun se tuli sisäkoiraksi yhdeksän vuotiaana, se ei ottanut mitään 
ruokaa pöydiltä tai ulottuvilla olevasta namisangosta, se oli täysin sisäsiisti 
(vaikka sen voimat olivat viimeisinä aikoina lopussa, se osoitti minulle, että halusi ulos, 
minne kannoimme sen, koska se ei halunnut tehdä sisälle) ja aivan 
käsittämättömästi se ymmärsi asioita, vaikka ei olisi mitään sanonutkaan. Sen 
jälkeläisissä voi myös nähdä näitä samoja asioita, vaikkakaan ei kaikkia samassa 
yksilössä. Enkelin hienon perimän ominaisuuksia elää kuitenkin sen upeissa 
jälkeläisissä.

Kaikella on kuitenkin rajallinen aikansa, ja rakkaimpani Enkeli lähti eteenpäin 
taipaleellaan torstaina 20.6.2008 aamulla klo 6. Se sai sydänoireita kolmisen 
viikkoa ennen, ja sen oli vaikea hengittää ja nukkua, lääkityksenä se sai 
nesteenpoistoa ja sydänlääkettä, mutta ne eivät paljoakaan auttaneet. 
Eläinlääkäri tuli kotiin päästämään sen viimein tuskistaan, ja se nukkui 
rauhallisesti pois, tuskallinen läähätys loppui ikiuneen.

Valvoin viimeisen yön sen vierellä keittiössä, missä se oli jo alussa valinnut 
paikkansa penkin edessä. Se oli elämäni pisin yö, se miten sydämeni vuoti verta, 
oli sanoin kuvaamatonta. En olisi halunnut millään antaa sen mennä, vaikka 
tiesin, että sen voimat olivat niin lopussa, etten voinut antaa sen kärsiä enää. 
Rakkauteni sitä kohtaan ei voinut antaa sille nuorempaa kehoa jatkaa 
yhdessäoloamme tässä elämässä. Kiitin sitä siitä, että se oli tullut elämääni ja 
että olin saanut olla sen oma ihminen viidentoista vuoden ajan, että se oli 
valinnut juuri minut ja että se niin merkittävällä tavalla oli tehnyt 
lähtemättömän vaikutuksen minun lisäkseni moniin muihin ihmisiin.

Enkeli oli kolme viikkoa vaille 15 vuotta eikä missään muualla ollut mitään 
vikaa. Siitä oli otettu kaikki verikokeet ja vatsa röntgenkuvattu ja ultrattu. 
Se veti viimeisen kerran valjakossa vielä kuukausi ennen poislähtöään.

Enkeli oli legenda jo eläessään. Harva koira painui ihmisten mieliin niin 
syvästi kuin Enkeli. Ihmiset, jotka olivat vierailleet kotisivuillani ja 
tulivat kylään, halusivat nimenomaan nähdä juuri Enkelin, ja henkilöt, jotka 
eivät vierailleet koira-asioissa, kiinnittivät huomiota sen loistaviin ja 
erikoisiin kasvoihin. Sen sielun puhtaus ja jalostuneisuus heijastuivat sen 
hehkuvissa kasvoissa.

Eläinkommunikaatiossa uskotaan jälleen syntymiseen ja siihen, että sielut 
jalostuvat elämä elämältä. En kuitenkaan usko, että Enkeli tulee enää takaisin, 
se oli jo täydellinen. Meillä ihmisillä on pitkä taival taivallettavana siihen 
pisteeseen. 

Mikään ei voi enää olla kuten ennen. Niin tärkeä Enkeli oli minulle, että sen 
mukana poistui pala minua. Nyt vain yritän jotenkin hyväksyä, että en enää voi 
silittää sen hopeanharmaata pehmeää turkkia tai suudella sen kasvoja, sillä 
vaikka keho on vain keho maan päällä, minä rakastin sitä kehoakin 
suunnattomasti. Toivon, että Enkelin sielu jää vierelleni voimaeläimenäni 
ohjaamaan minua oikeaan suuntaan. Kun suljen silmäni, näen Enkelin vielä 
juoksemassa puutarhassa tai hyppien intoa täynnä valjakossa reen edessä. Näen, 
kuinka se nuolee pentujaan ja leikkii niiden kanssa. Ja kuinka se makaa 
keittiössä korvat pystyssä tarkkaillen, saisiko makupalaa. Kun oikein keskityn, 
tunnen sen nuolevan kättäni huolehtivaisesti...

Enkelin rakasta muistoa syvästi kunnioittaen<br>
jaana, Enkelin oma ihminen

