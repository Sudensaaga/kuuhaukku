---
layout: artikkeli
menu: muuta
permalink: oldline-siperianhusky
otsikko: Lisätietoa ja historiaa old linesta

kolme-esiin-otsikko: Old line
kolme-esiin-teksti: "Lisätietoa vanhan linjan, old line siperianhuskyista. Old linen historiaa ja
 jalostusperiaatteita."
kolme-esiin-kuva: oldline.jpg
---
<p>Old line tarkoittaa siperianhuskyjen vanhaa sukulinjaa, jonka koirat on jalostettu
<b>tarkoituksena säilyttää alkuperäinen, arktinen työkoira-siperianhusky</b>. Old line
siperianhuskyja ei ole jalostettu näyttelymuodin mukaan tai vinttikoiramaiseksi ei-arktiseksi koiraksi 
valjakkokilpailujen vaatimuksiin. Old Line jalostukseen kuuluu myös rodun terveyden
vaaliminen SPY:n vaatimilla terveystarkastuksilla ja jalostustoimikunnan hyväksymillä
yhdistelmillä.</p>

<p>Alkuperäinen siperianhusky oli arktinen työkoira Koillis-Siperiasta Tšukotkan
alueelta. Siperian ilmasto-olosuhteet ovat todella vaativat ja koirat muovautuivat
sopiviksi juuri siihen ympäristöön. Koirilla oli vahva työkoiran luusto, tiivis
rakenne, kaksikerroksinen arktinen turkki ja monet muut ulkomuodon yksityiskohdat,
jotka tekivät siitä sopeutuneen elinympäristöönsä. Koiria saattoi elää suurissakin
laumoissa, joten niiden tuli olla luonteeltaan laumaelämään soveltuvia. Ne elivät
myös hyvin läheisessä vuorovaikutuksessa ihmisten kanssa leikkien lasten kanssa
ja jopa nukkuen sisällä ihmisten vieressä näitä lämmittäen.</p>

<p>Siperia oli (ja on yhä) hyvin eristäytynyttä aluetta ja koirakanta muodostui
yhtenäiseksi tyypiksi. Tšuktsit myös harjoittivat koiranjalostusta valitsemalla
jalostukseen käytettävät nartut jo pienten pentujen joukosta ja jättämällä vain
parhaat siitosurokset kastroimatta.

Nykytutkimuksen mukaan koiran alkujuuret löytyvätkin juuri Siperiasta ja koiramme
edustavat hyvin vanhaa koiratyyppiä. Alueella asui lähekkäin eri kansoja ja 
koiratyypeissä oli pieniä eroja. Eri kansojen koirat ovat voineet jossain määrin
sekoittua keskenään, tšuktsien naapureita olivat pohjoisessa ja idässä inuitit, 
etelässä korjakit, eveenit ja itelmeenit (Kamtšatkalla) sekä tunguusit lännessä. 
Kyseessä on siis <b>vuosituhansia vanha koirarotu</b>.</p>

<p>Inuiteilla oli kahta eri koiratyyppiä malamuutti ja grönlanninkoira (eskimokoira)
asuinalueesta riippuen ja siperianhuskyyn tiedetään alkuaikoina Alaskassa sekoittuneen 
ainakin malamuutti-tyypin koiria. Inuitien koirat olivat niin ikään rekikoirina, ja niitä
käytettiin myös apuna metsästyksessä. Mitä kauemmas meren rannalta mentiin, sitä
vähemmän käytettiin juuri rekikoiriksi erikoistuneita koiria ja kuljetukseen käytettiin
pääelinkeinona toimivia poroja. Tunguusit asuttavat hyvin laajaa aluetta Siperiassa
ja Kaukoidässä ja heidän elinalueella tunnetaan jakutianlaika-tyypin rekikoira, joka
alkuperäisessä muodossaan muistutti paljon tuktsikoiria (valitettavasti tietojemme mukaan 
jakutianlaikan perimä ei tänä päivänä välttämättä ole enää niin alkuperäinen). Kauemmaksi länteen mennessä tavataan taimyr-tyypin
rekikoiria, joita käytettiin myös paimenkoirina ja nenetsien samojedinkoiria, jotka
ovat sekä reki- että paimenkoiria. Nenetsikoiria muistuttavat Lapin paimenkoirat ovatkin
jo erikoistuneet porojen paimentamiseen, eikä niitä tunneta rekikoirina. Etelässä
korjakeilla, eveeneillä ja itelmeeneillä oli rekikoiria, mutta myös itäsiperianlaikaan
kuuluvia metsästyslaikoja (käytettiin myös jossain määrin vetokoirina, vaikka eroavat
hieman tyypiltään). <b>Siperianhuskyn kohdalla pääpaino on tšuktsikoirissa</b>, sillä kaikki
Alaskaan tuotetut koirat, joihin rotu perustuu tuotiin Tšukotkalta.</p>

Siperianhuskyn historia USA:ssa alkoi vasta vuonna 1908 kun venäläinen William Goosak
toi Alaskaan 10 koiran valjakon. Koirat olivat tšuktsikoiria ja valjakko osallistui
uuteen valjakkokilpailuun All Alaska Sweepstakesiin vuonna 1909 sijoittuen kolmanneksi.
Kilpailu oli n. 700 km pituinen ja se oli suunniteltu testaamaan parhaat työkoirat vaativissa
olosuhteissa. Ensimmäisissä kilpailuissa voittajavaljakoissa juoksi suuria risteytyskoiria,
jotka vastasivat bernhardinkoiraa ja malamuutti-tyyppisiä koiria. Kiinnostuttuaan 
tšuktsikoirista myös Fox Maule Ramsay matkusti Siperiaan ja tuotti Tšukotkalta
40-70 rekikoiraa töihin kaivauksille vetämään puutavaraa ylös vuorille. Ramsayn
koirat osallistuivat vuoden 19010 Sweepstakesiin sijoittuen 1., 2. ja 4. sijoille.

<p>Voittajavaljakon ajaja John Johnson tuotti vuonna 1911 Itäniemestä 14 tšuktsikoiraa.
Vuonna 1913 16 tšuktsikoiran valjakko matkusti Itäniemestä Beringinsalmen yli Nomeen ja
kaksi niistä Dolly ja Happy olivat merkittäviä kantakoiria. Myös Nellie-niminen narttu
oli tuotettu ilmeisesti Tšukotkalta Anadyr-joen suulta.
Seuraavan kerran koiria Siperiasta toi Leonhard Seppala vuonna 1914, koirat tulivat
Petropavlovskista (Kamtatka), eikä niitä koskaan käytetty jalostukseen. 20-luvulla
Seppala tuotti vielä 4 tšuktsikoiraa ja uudelleen lisää samasta paikasta vuonna 1930. Nuo
vuoden 1930 tuonnit olivat viimeiset ja rotu virallistettiin AKC:ssa samana vuonna.
Uusia tuonteja ei enää tuotu, koska matkustaminen Siperiaan vaikeutui. Ennen rekisteröintiä
suurin osa siperiankoirista oli Leonhard Seppalalla Alaskassa ja New Englannissa ja rotuun sekoittui
myös malamuutti-tyypin koiria, mm. kuuluisa Togo oli malamuuttisekoitus.</p>

<p><b>Vuodesta 1930 lähtien siperialaiset rekikoirat rekisteröitiin siperianhuskyiksi</b> ja 
ensimmäinen rotumääritelmä julkaistiin vuonna 1932. Alkuperäiset siperianhuskyt olivat suhteellisen
tiivisrakenteisia ja vankkaluustoisia (heavy bone), uroksien painon yläraja oli 29 kg,
narttujen 24,5 kg. Siperianhuskyt menestyivät pitkään New Englannin kilpailuissa.
Ensimmäisiä kenneleitä olivat Seppala-Ricker (ei kennelnimeä), Northern Light, Belford,
Chinook, of Seppala (ei Seppalan kennel), Foxstand, Cold River, Monadnock ja Calivali
(nämä kaikki olivat old linea, Calivali myöhemmin kilpalinjaa). 40-luvun kenneleitä olivat Gatineau, White Water Lake,
Igloo Pak, Kabkol, Dichoda, Alaskan, Bow Lake, Huskie Haven, Little Alaska ja Tyndrum
(kaikki old linea, Igloo Pak ja Alaskan vain 70-luvulle asti).</p>

<p>Ensimmäiset vuosikymmenet siperianhuskyn tilanne oli hyvä. Kasvattajat käyttivät
koiriaan rekikoirina ja monet olivat hyviä esimerkkejä ns. dual purpose koirista,
eli heidän koiransa menestyivät sekä näyttelyissä että kilparadoilla (Monadnock oli
näistä menestynein). Myöhempiä kenneleitä olivat mm. Bryar/Norvik/Mulpus Brook's, Snow Ridge,
McLeanin ja McFaulin of Seppala, Marlytuk, Gagnon, Alakazan, Yeso Pac, Foxhaunt, Frosty Aire,
Fra-Mar, Long Peak, Murex, Savdajaure, Baltic ja Koryak.</p>

<p>Kilpailuihin painottuvien kenneleiden koirien tyyppi alkoi muuttua sitä mukaa kun
<b>kilpailuihin alkoi osallistua uudentyyppisiä koiria</b>. Kilpailuissa alkoi yhä enemmän
näkyä ns. alaskanhuskyja, jotka olivat intiaanikoirien ja mm. vintti- ja lintukoirien
risteytyksiä. Kilpakoirien tyyppi alkoi muuttua kevyempään, raajakkaaseen ja lyhytturkkiseen,
paremmin nopeuskilpailuihin soveltuvaan koiratyyppiin. 70-luvulla syntyivät viimeiset
tunnettujen kilpailuihin painottuvien kenneleiden kuten Igloo Pakin ja Alaskan (Anadyr)
kenneleiden old lineksi hyväksyttävät koirat. Monet 70-luvun kilpakenneleistä kasvattivat
myös monirotuisia ja alaskanhuskyja, mm. Igloo Pak ja Zero vaihtoivat lopulta kokonaan
risteytyskoiriin. 70- ja 80-luvuilla tehtiin luvattomia "rotuunottoja" niin Euroopassa
kuin USA:ssakin. Näitä alaskanhuskyja ja niiden jälkeläisiä rekisteröitiin myös Suomen 
Kennelliiton rekisteriin siperianhuskyina. Ko. risteytyskoiria ei hyväksytä old lineen, 
koska old linen jalostuksessa halutaan säilyttää oikea, arktinen tyyppi, alkuperäinen 
perimä ja oikea luonne.</p>

<p>80-luvulla siperianhusky oli maailmallakin hyvin tunnettu. <b>Näyttelyissä alettiin hakea 
näyttäviä koiria</b> ja kehässä hienolta näyttäviä lentäviä liikkeitä, mikä on tyypillistä 
muillekin eri rotujen näyttelykoirille, ja syntyi voimakkaasti näyttelyihin painottuvia 
kenneleitä. 1980-luvulla Innisfree's Sierra Cinnar voitti Westminsterin suuren näyttelyn 
ja siitä tuli suosittu matador-uros; itse asiassa tähän samaan koiraan perustuu pitkälti 
näyttelylinjan geenipooli, ja se on periyttänyt vahvasti rakennettaan luoden show-tyypin. 
Show-tyypin koirissa on rakennevirheitä (juuri noita näyttelykoirille tyypillisiä), 
joita ei myöskään haluttu old lineen,  ja show linja eriytyikin vanhasta linjasta. 
Old line koirissa saa olla korkeintaan 6,25% show linjaa eli Sierra Cinnaria ja sen 
jälkeläisiä. Old line koirien jalostuksessa halutaan säilyttää alkuperäinen käyttökoiran 
luonne ja terve työkoiran rakenne, minkä takia old lineen ei  sekoiteta show linjaa, joka 
on matador-koirien käytön takia myös hyvin suppea geenipooliltaan.</p>

<p>Koska Old line siperianhuskyista on tullut niin haluttuja, on 2010-luvulla rodun pariin 
ilmestynyt myös pentutehtailijoita. <b>Old line on rekisteröity virallisesti tavaramerkiksi</b> 
kesällä 2015, mikä takaa sen, että old line siperianhuskyja kasvatetaan vain SPY-86 ry:n 
alaisissa kenneleissä ja sen jalostusvaatimusten piirissä. Myös itse Kuuhaukun kennel on 
tavaramerkin alla, koska SPY:n ulkopuolella on yritetty myydä pentuja Kuuhaukun kennelin 
ja old linen maineella piittaamatta koirien terveydestä, eikä Kuuhaukun kennelillä ole 
minkäänlaista yhteistyötä näiden henkilöiden kanssa. SPY:n ulkopuolella tehdyissä pentueissa 
on käytetty ja yritetty astuttaa SPY:n jalostustoimikunnan hylkäämiä koiria, annettu väärää 
tietoa koirien terveystuloksista, ei ole noudatettu SPY:n terveystutkimusvaatimuksia eikä 
ole kerrottu yhdistelmien riskeistä pennunostajille.</p>





