---
layout: artikkeli
menu: muuta
permalink: pipsan-ja-rascalin-tarina
otsikko: Pipsan ja Rascalin tarina
---
Koirankasvattaja ei voi koskaan tietää, mikä kohtalo kasvatteja kohtaa,
vaikka parhaansa yrittäisi. Tämän sain kokea karvaasti, kun eräs ensimmäiset
koiransa minulta hankkinut harrastelija päätti muuttaa pohjoiseen ja 
perustaa majoitus- ja aktiviteettipalveluja antavan yrityksen. Hälytyskellot 
soivat jo siinä vaiheessa, kun koiramäärää alettiin lisätä huimaa vauhtia- 
sekarotuisilla ja kevyen linjan koirilla.<p>

Minulta kyseinen henkilö oli ottanut viisi, siis ensimmäistä koiraa, joiden
joukossa mm. Rascal, jonka olin jättänyt kotiin, mutta jonka annoin 
ilmaiseksi hänelle ajatellen, että paikka on todella hyvä (Rascal oli toisen uroksen
kanssa samassa tarhassa, ei tapellut, mutta hierarkiassa alempana, eikä
tuntunut oikein viihtyvän).<p>

Ensimmäinen merkki siitä, että asiat eivät olleet niin kuin piti, oli kun
sain tammikuussa Saksasta eräältä old line kasvattajalta tietää, että 
kasvattini, ensimmäinen henkilön minulta ottama on Ranskassa (sen oli vienyt 
toinen kasvatinomistaja kertomatta minulle; safariyrittäjä oli sanonut ettei 
minulle saa sanoa; Luoja tietää miksi ja sopimukset koiran uudelleen sijoittamisesta 
kauttani eivät merkinneet siinä vaiheessa mitään). Koira oli ollut lihakseton ja 
huonossa kunnossa huonon ravinnon vuoksi. Soitin välittömästi kasvatinomistajalleni, 
joka ei ollut tietävinäänkään, ettei minulle olisi pitänyt kertoa ja joka väitti 
asiaa kysyessäni, että muut neljä koiraa ovat vielä hänellä. Mainittakoon,että 
hänen yrityksensä oli mennyt nurin n. vuosi sitten.<p>

Kului kuukausi, kun ystäväni soitti minulle ja kertoi, että kahta 
kasvattiani kaupataan SHS:n markkinasivulla. Koirat oli myyty samaiselle 
safariyrittäjälle pentuina. Soitin välittömästi ilmoituksen puhelinnumeroon, 
josta vastasi toinen safariyrittäjä, joka oli ostanut ne jo neljä kuukautta sitten 
(eli koirat oli myyty puhelinsoitosta kasvatinomistajalleni jo kolme, neljä kuukautta 
sitten marraskuussa). Ne oli ostettu parinkymmenen koiran kimppakaupassa, pidetty 
sesonkikausi ja nyt ne olivat kaupan.
Toinen oli jo myyty etelään, mutta toinen oli vielä jäljellä ja myyjä 
ymmärsi hyvin tilanteeni ja hätäni kasvattini puolesta ja lupasi, että saan tehdä 
sopimuksen, vaikka kauppahinta tietenkin meni hänelle. Hän oli myös 
halunnut, että koira pääsee "kaltaistensa" joukkoon, soittoja oli nimittäin tullut 
valtavasti (niin haluttuja ovat old line koirat!) ja hän oli luvannut koiran 
paikkaan, jossa oli toinenkin kasvattini. Sain vielä yhteystiedot toisesta koirasta, 
Aslakista, ja soitin sen uuteen kotiin varmistaakseni, että paikka tuntui asialliselta.<p>


Olin tietenkin tyrmistynyt tällaisesta valehtelusta ja soitin uudestaan
kasvatinomistaja-safariyrittäjälle, joka ensin väitti, että koirat on vain
sijoitettu. Totesin kylmähkösti, että niitä myydään jo eteenpäin eli ne
oli myyty häneltä, jolloin hän menettei hermonsa ja alkoi huutaa minulle,
että tämä on hänelle työtä, hänellä ei ole aikaa leikkiä näiden koirien
kanssa, kuten minä teen (??!!). Tämän jälkeen en häntä enää koskaan 
tavoittanut puhelimella enkä tiennyt mitään kahden jäljellä olevan koiran Pipsan 
ja Rascalin kohtalosta. Lisäksi minulla oli Rascalista jalostusoikeus, mikä olikin 
ainoa oljenkorteni, jonka avulla koitin selvittää tilannetta. 
Lähetin tekstiviestejä, kirjeitä tavallisena ja kirjattuna, vaatiakseni Rascalia 
jalostusoikeutta käyttääkseni, saamatta vastausta. Olin todella huolissani siitä, 
missä koirat ovat ja missä kunnossa ja sain erään tuttavani käymään vierailulla 
toukokuussa safarikennelissä. Hän totesi siperianhuskyjen olevan hoikkia, mutta, 
että Rascal ja Pipsa (jotka siis vielä olivat yrittäjällä) olivat suhteellisen 
hyvässä kunnossa (niiden paksu turkkikin saattoi hämätä).<p>


Mietin, että olisi paikallaan saada eläinsuojeluvalvoja käydä paikalla.
Keskustelinkin asiasta, mutta en ehtinyt tarpeeksi ajoissa. Olin edellisellä
viikolla järjestellyt asiaa, kun juhannuspäivänä sain tyrmistyttävän viestin
kahdeltakin henkilöltä, jotka asuivat samoilla seuduilla (toinen 
ystävälliseltä safariyrittäjältä, jolle Eliksiiri ja Aslak myytiin): Katso 
tektitv:n uutisia. Olin äitini mökillä, missä ei ollut sähköä, mutta siskoni mökillä 
oli aurinkopaneelisähköllä toimiva TV, josta luin: <b>Kolmekymmentä koiraa 
lopetettu eläinrääkkäyksen vuoksi, seitsemän jätetty henkiin</b>. Ja sama paikkakunta. 
Alkoi välitön  puhelinsoittorumba paikkakunnan poliiseille, eläinlääkäreille jne. 
Minulle sanottiin ensin, että elossa olevat koirat olivat kaikki pentuja. Muut 
olivat olleet surkeassa kunnossa oltuaan viikkoja ilman ruokaa ja vettä ketjunpätkissä 
kiinni, monilla ei ollut edes koppia ja aurinko paahtoi kuumasti koko touko- ja kesäkuun.<p>

Matka mökiltä kotiin oli raskas: surin mielessäni kuolleita Rascalia ja
Pipsaa ja ajattelin voisivatko he koskaan antaa anteeksi, voisinko minä
koskaan antaa anteeksi itselleni. Rascal (Kuuhaukun Ikuinen Rakkaus) etenkin
väijyi mielessäni, olinhan jättänyt sen ensin kotiin ja on epätavallista,
että antaisin aikuisen itselleni jätetyn koiran eteenpäin. Tunsin pettäneeni
sen niin raskaasti ja kuvittelin mielessäni sen ja muiden koirien 
kärsimyksiä. Olin katkera ja vihainen enkä voinut mitenkään käsittää taas kerran 
sellaisen ihmisen mieltä, joka voi toimia näin. Käsittämättömintä oli, että hän 
mieluummin jätti koirat kuolemaan kuin palautti ne minulle (minulla ei koskaan ollut
 ollut mitään eripuraa kyseisen henkilön kanssa).<p>



Seuraavalla viikolla arkipäivinä jatkoin etsiväntyötäni. Minulla oli pieni
toivo sydämessäni, että jos sittenkin... Eri tietolähteistä sain selville,
että omistaja oli jättänyt ne hoidotta kesäkuun alussa ja lähtenyt etelään.
Jonkun naapurin piti huolehtia niistä, mutta ruuat ja rahat loppuivat, loppu
olikin ja on vieläkin epäselvää. Eräs safariyrittäjä oli vienyt kaksi 
viikkoa
ennen koiranruokaa paikalle, mutta koirat olivat jo tuolloin nälkiintyneitä.
Ruokamäärä ei olisi riittänyt kuin elintoimintojen ylläpitämiseen, ei 
koirien
kuntoon saamiseen. Ihmetellä täytyy, miksi naapuri ei sitten ilmoittanut
poliisille, että koirat ovat nälkiintyineitä kun ruoat loppuivat (tosin
en tiedä kuka ilmoituksen teki).<p>



Koiria oli ollut kahden eri kunnan alueella, omistajan kotona sekä 
konkurssiin
mennessä paikassa (jossa kukaan ei asunut), ja lopetuksetkin oli hoitanut
kaksi eri eläinlääkäriä. Molemmat olivat sitä mieltä, että kyseessä oli
törkeä eläinrääkkäys.
Soitin molemmille kysyäkseni tietoja eloonjääneistä. Henkiin jätetyt olivat
kaikki olleet samassa paikassa ja toivo heräsi voimakkaammin, kun 
eläinlääkäri
sanoi, että elossa olevat olivatkin aikuisia. Sain tietää, että koirat oli
viety hoitopaikkan safarikenneliin, tällä kertaa luotettavaan, jota oli
ennenkin käytetty vastaavissa tapauksissa. Eläinlääkäri ei kuitenkaan 
tiennyt
numeroa ja niin ystäväni, joka oli seurannut tapauksesta keskustelua 
netissä,
kirjoitti sinne hätähuudon: tietääkö kukaan koirat huostaan ottaneen 
hoitopaikan
numeroa. Vastaus tulikin sähköisesti, sain puhelinnumeron ja soitin 
hoitopaikkaan.
Mutta en vieläkään saanut varmuutta asiasta: yrittäjä kuvaili koiria 
takkuisiksi,
ruskehtavanharmaiksi, ei edes selkeä musta-valkoisen värin kuvaus tuottanut
tulosta. Nimiä koirat eivät tunnistaneet. Olin epätoivoinen, mutta en 
antanut
periksi. Tietämättä edes, oliko koirat elossa, aloitin aikaa ja vaivaa 
vievän
prosessin viranomaisten kanssa. Tapauksessa omaa osaansa näytteli vielä
konkurssipesäkin, koirat kuuluivat sille. Selitin poliiseille, että koirat
oli annettu ilmaiseksi ja, että niillä oli ikää 9 ja 11 vuotta, niiden 
kohtalona
olisi varmaankin lopetus, jos niitä ei annettaisi minulle. Huolenani olivat
vielä hoitomaksut, jotka mahdollisesti lankeaisivat maksettavakseni. 
Pelkäsin,
etteivät varani riitä koirien lunastukseen ja niiden pitkään matkaan 
pohjoisesta
etelään. Lisäksi pitäisi rakentaa niille uusi tarhakin.<p>


Kävin poliisikuulusteluissa selvittääkseni suhteeni koiriin (missä myös
vaadin, kunnan ohella syytettä eläinrääkkäyksestä) ja faksasin molempien
koirien ostosopimuksen paikkakunnan poliisille. Vihdoin usean viikon 
poliisille
soittelun ja kyselyjen jälkeen sain päätöksen: jos koirat ovat elossa, saan
hakea ne kotiin. Soitin heti hoitopaikkaan kertoakseni ilouutisen ja 
riemastuin
lisää; Rascal ja Pipsa olivat vihdoin niin voimissaan, että jaksoivat 
reagoida
nimiinsä. Siis kaikki huoleni ja vaivani ei ollut ollut turhaa, puolen 
vuoden
hermopaine ja tuska koirien kohtalosta oli ohi, näkisin jälleen Ikuisen
Rakkauteni ja päätin myös, ettei Pipsankaan enää tarvitse viettää 
vanhuudenpäiviään
missään muualla kuin syntymäkodissaan.<p>

Jutellessani lisää hoitopaikan omistajan kanssa, sain tietää, että koirani
olivat olleet niin nälkiintyneitä, uupuneita, täriseviä ja lihaksettomia,
että ne eivät aluksi pysyneet pystyssä, kävivät vain syömässä ja palasivat
nukkumaan koppiin. Niiden karva oli nukkaantuneen takkuinen, likainen ja
eloton. Ne eivät yksinkertaisesti jaksaneet alussa reagoida nimiinsä, kun
olivat joutuneet elämään kuoleman rajamailla. Pahimmillaan osa koirista
oli ollut kesähelteessä puolen metrin ketjunpätkässä ilman koppia, vettä
ja ruokaa. Heitteille jättänyt omistaja oli väittänyt vielä omistavansa
koirat ja sanonut, että niitä ei saa antaa minulle, johon hoitopaikan 
omistaja
totesi vain, että poliiseilta on lupa, hän aikoo antaa koirat. Muutenkin
entinen omistaja vielä kehtasi tehdä kiusaa, hän ei esimerkiksi suostunut
kertomaan huostaan otettujen koirien nimiä, jotta hoitajalla olisi 
vaikeampaa
niiden kanssa (loput henkiin jääneet saivatkin kodin hänen luotaan).<p>


Sitten piti alkaa järjestellä Rascalin ja Pipsan kotimatkaa. Laskin 
kuljettavat
kilometrit (800km), ja mietin, että lentokoneella matka olisi kuitenkin
kivuttomampi, vaikka tulisikin kalliimmaksi. Silloin Outi-Onnetar astui
kuvaan: muistin, että kasvatinomistajani on Finnairilla töissä ja saisi
matkat edullisemmin. Soitin Outille, joka suostui auliisti mukaan 
pelastuspartioon.
Oli vielä yksi pulma: miten saada koirat sadan kilometrin matkan verran
hoitopaikasta lentokentälle. Aikaa koneen takaisin lähtöön oli nimittäin
puoli tuntia, koirien piti olla valmiina kentällä, eikä mikään saisi mennä
vikaan. Rohkenin jälleen turvautua kasvatinomistajaani. Puhelinsoitto 
Petrille
(joka asui lähellä paikkakunnan lentokenttää) sai hänet lähtemään lomaltaan
aikaisemmin ja liittymään pelastuspartioomme.<p>


Vein lentoboksit Outille edellisenä päivänä ja kun seuraava päivä tuli,
olin hyvin jännittynyt, kuin olisi odottanut jonkin rakkaan, kauan poissa
olleen ihmisen jälleen näkemistä. Mietin koirien kärsimyksiä, kaikkia 
ihmeellisiä
sattumia ja kaikkia niitä ihania ihmisiä, jotka mahdollistivat 
pelastuspartiomme.
Surullinen ja kummallinen asia oli myös se, että ihana Rumba lopetti maiset
rekiretkensä kesäkuun alussa ja suuren surun koin samalla viikolla, kun
Rascal ja Pipsa vihdoin pääsivät kotiin, kun rakas Rustymme jouduttiin 
lopettamaan
vanhuuttaan. Omituisesti tuntui siltä, kuin ne olisivat antaneet tilaa 
uusille
asukkaille, vaikka uusi tarha odottikin kotiin saapuvia.<p>


Kännykät tekivät mahdolliseksi elokuvamaisen tilanteen seuraamisen. 
Välitiedotuksia
kuulin ensin, että Petri oli matkalla hoitopaikkaan (vielä siinä vaiheessa
jännitin olivatko koirat Rascal ja Pipsa), sitten helpotuksekseni, että
koirat ovat kyydissä ja ovat oikeat ja sen jälkeen, että ne ovat koneessa
Outin kanssa. Olimme Antin kanssa ajoissa kentällä vastassa. En meinannut
pysyä housuissani, olin niin hermostunut ja jännittynyt pitkien vaiheiden
jälkeen koirien näkemisestä (enkä yleensä ole jännittäjätyyppi, kuten monet
tietävät). Ikuisuudelta tuntuvan odottelun jälkeen Outi saapui matkustajien
puolelta, mutta vielä sain odotella ruuman purkamista. Sitten näin kun kaksi
isoa koiraboksia tuotiin matkatavaroiden puolelta. Ristikoiden takaa 
katselivat
hieman hämmentyneinä, mutta iloisina kaksi sinistä silmäparia. Koirat 
näyttivät
vaaleanharmailta ja kovia kokeneilta, mutta sekään ei saanut niitä olemaan
heiluttamatta iloisesti häntäänsä. Ja entäs minä sitten, aloin nyyhkiä 
onnesta
välittämättä muista paikalla olevista antaessani koirien nuolla käsiäni
ristikon takaa. Jos mikään elämässä on onnea, niin tuo tunne oli. Se säilyy
mielessäni yhtenä elämäni onnellisimmista hekistä. Ulkona avasimme boksit,
että koirat pääsivät tarpeilleen. Voi sitä riemua! Rascal tiesi, ne molemmat
tiesivät tarkkaan mistä oli kyse! Rascal tanssi ja ulvahteli onnesta 
ympärilläni
ja Pipsa oli myös riehaantuneen iloinen. Tuntui, että ne osoittivat 
kiitollisuuttaan
mitä suuremmassa määrin ja silloin minusta tuntui, ettei vaivannäköni ollut
todellakaan turhaa. Parempaa kiitosta en olisi voinut saada!<p>

Kotona laitoin koirat tarhaan ja Rascal meni muitta mutkitta entiseen 
tarhaansa kuin ei olisi poissa ollutkaan. Pipsakin makoili tyytyväisenä 
narttutarhassa, ettekä varmaan hämmästy kun kerron, ettei kumpikaan ikävöinyt millään lailla!<br>
Vaikka ne olivat olleet hoidossa kolme viikkoa (kunnon ruokintaahan ei voi
aloittaa heti niin rankan "laihtumiskuurin" jälkeen), molemmat koirat olivat
vielä tosi laihassa kunnossa. Rascalin kaula tuntui ohuena jänteenä ja kun
kastelin sen pestäkseni kutiavan ihon öljyshampoolla, siinä ei ollut paljon
muuta kuin luut ja jänteet. Sen jalat olivat takaa taipuneet, koska sillä
ei ollut mitään lihaksia. Vielä enemmän olin huolissani turvotuksesta 
etujaloissa, pelkäsin, että sille oli tullut pysyviä vammoja etujalkojen niveliin. Se ontuikin alkuaikoina silloin tällöin, mutta onneksi myöhemmin turvotus ja ontuminen loppuivat. Olen varma, että Pipsa ja Rascal säästyivät 
lopetukselta pelkästään paksun, arktisen turkkinsa ansiosta; ne olivat olleet sen ansiosta edes vähän pyöreämmän näköisiä. Niillä oli parempi onni kuin 
kolmellakymmenellä kilpalinjan ja alaskalaiskavereillaan.<p>

Aloitin tehoruokinnan. Molemmat koirat saivat kaksi kertaa päivässä ruokaa,
Nutro's Choicea ja lihaa, yhteensä n. 4 litraa/vrk. Muutaman päivän päästä
hotkiminen loppui ja sain todeta toisen ruokintakerran olevan liikaa. 
Ulosteet olivat hyviä ja sain eläinlääkäriltä tietää, että vaikka koira olisikin nälkiintynyt, sen suolisto kestää yleensä kuitenkin toimintakykyisenä. Mutta
huolestuttavaa ja kummastuttavaa oli koirien hirveä raapiminen ja 
kutiaminen.
Niiden turkit olivat muutenkin järkyttävän takkuisia, elottomia, harmaita
ja ne näyttivät aivan haalistuneilta. Tarkistin koirat moneen kertaan enkä
löytänyt syöpäläisiä. Öljypesun lisäksi annoin molemmille ruokaöljyä 
ajatellen,
että iho kutisee yksinkertaisesri, koska koirat olivat olleet aivan 
kuivuneita.
Sitten alkoivat muutkin koirat raapia ja olin näkevinäni jotain liikkuvaa
Rosson turkissa. Eli koko porukka piti loishäätää. Viikon välein 
Ivomek-piikit
ja koppien huolellinen puhdistaminen Ektosidilla saivat kiusanhenget 
häipymään.
Ilmeisesti kyseessä oli ollut kapi, sillä meillä hoidossa olleet kasvatitkin
olivat saaneet tartunnan, mutta mitään ei näkynyt iholla. Kapi eli 
syyhypunkki
kulkee ihon pinnan alla aiheuttaen kiusallista kutinaa.<p>

Alussa pelkäsin laittaa Rascalia ja Pipsaa valjakkoon, etteivät ne vain
rasittuisi liikaa oltuaan niin huonossa kunnossa. Halu vetää oli kuitenkin
valtava ja koirat oli pakko ottaa mukaan edes osalle matkaa. Nyt molemmat
olivat saaneet lihaksia ja lihoneet, Pipsa naisellisesti vähän liikaakin
(uudet valjaat puristivat), ja ne vetävät innokkaasti muiden kanssa 
valjakossa.
Pipsakaan ei jää yhtään vauhdista, vaikka onkin jo 11 vuotta. Ne ovat 
iloisia
ja luottavaisia siperialaisia, ja Rascalin sydämellisyydellä ei ole rajoja
(tunnen, että Rascalin ja minun välillä on yhteys ja että se ymmärtää 
tilanteesta
enemmän kuin luulisi). Aina kun katson niitä, kiitän liikuttuneena jotain
ylempää: joskus oikeus ja hyvä kuitenkin voittavat tässä maailmassa. Nuo
kaksi rakasta sinisilmää ovat tämän vuoden paras joululahjani.<p>


- Jaana. S
